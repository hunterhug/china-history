<!DOCTYPE html><html><head>    <meta charset="UTF-8">  <meta name="viewport" content="width=device-width, initial-scale=1.0">  <title>旧唐书-志-第十一章-卷十一-原文</title><style>    a {      text-decoration: none;    }  </style></head></p><p><body><div><div><p><a id='home' href="../../index.html">首页</a></p><p id='list'>旧唐书-志<a href='../旧唐书.html#志'>：目录</a></p></div><div class='pn'><p class='pre'>上一节：<a href='第十章-卷十-原文.html'>第十章-卷十</a></p><p class='next'>下一节：<a href='第十二章-卷十二-原文.html'>第十二章-卷十二</a></p></div></div><h1>第十一章-卷十一<span style='font-size:small'> 原文</span></h1><p>音乐四</p><p>享太庙乐章十三首贞观中魏徵褚亮等作</p><p>迎神用《永和》黄钟宫三成，大吕角二成，太簇徵二成，应钟羽二成，总九变同用。：</p><p>于穆烈祖，弘此丕基。永言配命，子孙保之。百神既洽，万国在兹。是用孝享，神其格思。</p><p>皇帝行用《太和》词同冬至圆丘。</p><p>登歌酌鬯用《肃和》夹钟均之黄钟羽：</p><p>大哉至德，允兹明圣。格于上下，聿遵诚敬。喜乐斯登，鸣珠以咏。神其降止，式隆景命。</p><p>迎俎用《雍和》：</p><p>崇兹享祀，诚敬兼至。乐以感灵，礼以昭事。粢盛咸洁，牲牷孔备。永言孝思，庶几不匮。</p><p>皇祖宣简公酌献用《长发》无射宫：</p><p>浚哲惟唐，长发其祥。帝命斯祐，王业克昌。配天载德，就日重光。本枝百代，申锡无疆。</p><p>皇祖懿王酌献用《长发》同前词，黄钟宫。：</p><p>太祖景皇帝酌献用《大基》太簇宫：</p><p>猗欤祖业，皇矣帝先。翦商德厚，封唐庆延。在姬犹稷，方晋逾宣。基我鼎运，于万斯年。</p><p>世祖元皇帝酌献用《大成》姑洗宫：</p><p>周称王季，晋美帝文。明明盛德，穆穆齐芬。藏用四履，屈道三分，铿锵钟石，载纪鸿勋。</p><p>高祖大武皇帝酌献用《大明》蕤宾宫：</p><p>五纪更运，三正递升。勋华既没，禹汤勃兴。神武命代，灵眷是膺。望云彰德，察纬告征。上纽天维，下安地轴。征师涿野，万国咸服。偃伯灵台，九官允穆。殊域委ＦＢ，怀生介福。大礼既饰，大乐已和。黑章扰囿，赤字浮河。功宣载籍，德被咏歌。克昌厥后，百禄是荷。</p><p>皇帝饮福用《寿和》：</p><p>八音斯奏，三献毕陈。宝祚惟永，晖光日新。</p><p>送文舞出迎武舞入用《舒和》：</p><p>圣敬通神光七庙，灵心荐祚和万方。严禋克配鸿基远，明德惟馨凤历昌。</p><p>武舞用《凯安》词同冬至圆丘。</p><p>彻俎用《雍和》：</p><p>于穆清庙，聿修严祀。四县载陈，三献斯止。笾豆彻荐，人祇介祉。神惟格思，锡祚不已。</p><p>送神用《永和》：</p><p>肃肃清祀，蒸蒸孝思。荐享昭备，虔恭在兹。雍歌彻俎，祝嘏陈辞。用光武志，永固鸿基。</p><p>又享太庙乐章五首永徽已后续撰，不详撰者。</p><p>太宗文皇帝酌献用《崇德》夷则宫，永徽元年造。</p><p>五运改卜，千龄启圣。彤云晓聚，黄星夜映。叶阐珠囊，基开玉镜。后为图开。下临万宇，上齐七政。雾开三象，尘清九服。海溓星晖，远安迩肃。天地交泰，华夷辑睦。翔泳归仁，中外禔福。绩逾黜夏，勋高翦商。武陈《七德》，刑设三章。祥禽巢阁，仁兽游梁。卜年惟永，景福无疆。</p><p>高宗天皇大帝酌献用《钧天》黄钟宫，光宅元年造。</p><p>承箓，纂圣登皇。遐清万宇，仰协三光。功成日用，道济时康。璇图载永，宝历斯昌。日月扬晖，烟云烂色。河岳修贡，神祇效职。舜风攸偃，尧曦先就。睿感通寰，孝思浃宙。奉扬先德，虔遵曩狩。展义天扃，飞英云岫。化逸王表，神凝帝先。乘云厌俗，驭日登玄。</p><p></p><p>中宗孝和皇帝酌献用《太和》太簇宫，景云元年造。</p><p>广乐既备，嘉荐既新。述先惟德，孝飨惟亲。七献具举，五齐毕陈。锡兹祚福，于万斯春。</p><p>睿宗大圣真皇帝酌献用《景云》黄钟宫，开元四年造。：</p><p>惟睿作圣，惟圣登皇。精感耀魄，时膺会昌。舜惭大孝，尧推让王。能事斯极，振古谁方。文明履运，车书同轨。巍巍赫赫，尽善尽美。衢室凝旒，大庭端扆。释负之寄，事光复子。脱屣高天，登遐上玄。龙湖超忽，象野芊绵。游衣复道，荐果初年。新庙奕奕，明德配天。</p><p>皇祖宣皇帝酌献用《光大》无射宫，旧乐章宣、光二宫同用《长发》，其词亦同。开元十年，始定宣皇帝用《光大》，词更别造。：</p><p>大业龙祉，徽音骏尊。潜居皇德，赫嗣天昆。展仪宗祖，重诚孝孙。春秋无极，享奏存存。</p><p>又亨太庙乐章三首太乐旧有此词，不详所起。</p><p>迎神黄钟宫、太吕角、太簇徵、应钟羽，并同此词。：</p><p>七庙观德，百灵攸仰。俗荷财成，物资含养。道光执契，化笼提象。肃肃雍雍，神其来享。</p><p>金奏无射宫，次迎神。：</p><p>肃肃清庙，巍巍盛唐。配天立极，累圣重光。乐和管磬，礼备蒸尝。永惟来格，降福无疆。</p><p>送神：</p><p>五声备奏，三献终祠。车移凤辇，旆转红旗。礼周笾豆，诚效虔祗。皇灵徙跸，簪绅拜辞。</p><p>则天皇后享清庙乐章十首</p><p>第一：</p><p>建清庙，赞玄功。择吉日，展禋宗。乐已变，礼方崇。望神驾，降仙宫。</p><p>第二：</p><p>隆周创业，宝命惟新。敬宗茂典，爰表虔禋。声明已备，文物斯陈。肃容如在，恳志方申。</p><p>第三登歌：</p><p>肃敷大礼，上谒尊灵。敬陈筐币，载表丹诚。</p><p>第四迎神：</p><p>敬奠苹藻，式罄虔襟。洁诚斯展，伫降灵歆。</p><p>第五饮福：</p><p>爰陈玉醴，式奠琼浆。灵心有穆，介福无疆。</p><p>第六送文舞：</p><p>帝图草创，王业初开。功高佐命，业赞云雷。</p><p>第七迎武舞：</p><p>赫赫玄功被穹壤，皇皇至德洽生灵。开基拨乱祅氛廓，佐命宣威海内清。</p><p>第八武舞作：</p><p>荷恩承顾托，执契恭临抚。庙略静边荒，天兵耀神武。</p><p>第九彻俎：</p><p>登歌已阕，献礼方周。钦承景福，肃奉鸿休。</p><p>第十送神：</p><p>大礼言毕，仙卫将归。莫申丹恳，空瞻紫微。</p><p>中宗孝和皇帝神龙元年享太庙乐章二十首不详所撰</p><p>迎神用《严和》黄钟宫三成，大吕角三成，太簇徵三成，应钟羽二成，同用此词。：</p><p>肃肃清庙，赫赫玄猷。功高万古，化奄十洲。中兴丕业，上荷天休。祇奉先构，礼被怀柔。</p><p>皇帝行用《升和》黄钟宫：</p><p>顾惟菲薄，纂历应期。中外同轨，夷狄来思。乐用崇德，礼以陈词。夕惕若厉，钦奉宏基。</p><p>登歌稞鬯用《虔和》大吕均之无射羽：</p><p>礼标荐鬯，肃事祠庭。敬申如在，敢托非馨。</p><p>送文舞出迎武舞入用《同和》太簇羽：</p><p>惟圣配天敷盛礼，惟天为大阐洪名。恭禋展敬光先德，萍藻申虔表志诚。</p><p>武舞用《宁和》林钟徵：</p><p>炎驭失天纲，土德承天命。英猷被寰宇，懿躅隆邦政。七德已绥边，九夷咸底定。景化覃遐迩，深仁洽翔泳。</p><p>彻俎用《恭和》大吕均之无射羽：</p><p>礼周三献，乐阕九成。肃承灵福，悚惕益盈。</p><p>送神用《通和》黄钟宫：</p><p>祠容既毕，仙座爰兴。停停凤举，霭霭云升。长隆宝运，永锡休征。福覃贻厥，恩被黎蒸。</p><p>皇后助享、皇后行用《正和》黄钟宫，词同贞观中宫朝会《正和》：</p><p>登歌奠鬯用《昭和》大吕均之无射羽８</p><p>道洽二仪交泰，时休四宇和平。环佩肃于庭实，钟石扬乎颂声。</p><p>皇后酌献饮福用《诚敬》黄钟宫：</p><p>顾惟菲质，忝位椒宫。虔奉苹藻，肃事神宗。敢申诚洁，庶罄深衷。睟容有裕，灵享无穷。</p><p>彻俎用《肃和》大吕均之无射羽：</p><p>月礼已周，云和将变。爰献其醑，载迁其奠。明德逾隆，非馨是荐。泽沾动植，仁覃宇县。</p><p>送神用《昭感》黄钟羽：</p><p>铿锵《韶》《濩》，肃穆神容。洪规赫赫，祠典雍雍。已周三献，将乘六龙。虔诚有托，恳志无从。</p><p>玄宗开元七年享太庙乐章十六首特进、行尚书左丞相燕国公张说作</p><p>迎神用《永和》三章：</p><p>肃九室，谐八音。歌皇慕，动神心。礼宿设，乐妙寻。声明备，稞奠临。</p><p>律迓气，音入玄。依玉几，御黼筵。聆忾息，僾周旋。《九韶》遍，百福传。</p><p>信工祝，永颂声。来祖考，听和平。相百辟，贡九瀛。神休委，帝孝成。</p><p>皇帝行用《太和》一章：</p><p>时文圣后，清庙肃邕。致诚勤荐，在貌思恭。玉节《肆夏》，金锵五钟。绳绳云步，穆穆天容。</p><p>登歌酌瓚用《肃和》一章：</p><p>天子孝享，工歌溥将。躬稞郁鬯，乃焚膋芗。臭以达旨，声以求阳。奉时烝尝，永代不忘。</p><p>迎俎用《雍和》二章：</p><p>在涤嘉豢，丽碑敬牲。角握之牡，色纯之骍。火传阳燧，水溉阴精。太公胖俎，传说和羹。</p><p>俎豆有馥，斋盛絜丰。亦有和羹，既戒既平。鼓钟管磬，肃唱和鸣。皇皇后祖，赉我思成。</p><p>皇帝酌醴齐用文舞一章：</p><p>圣暮九德，真言五千。庆集昌胄，符开帝先。高文杖钺，克配彼天。三宗握镜，六合焕然。帝其承祀，率礼罔愆。图书雾出，日月清悬。舞形德类，咏谂功传。黄龙蜿蟺，彩云蹁跹。五行气顺，八佾风宣。介此百禄，于皇万年。</p><p>献祖宣皇帝室奠献用《光大》之舞一章：</p><p>肃肃艺祖，滔滔浚源。有雄玉剑，作镇金门。玄王贻绪，后稷谋孙。肇禋九庙，四海来尊。</p><p>懿祖光皇帝室奠献用《长发》之舞一章：</p><p>具礼崇德，备乐承风。魏推幢主，周赠司空。不行而至，无成有终。神兴王业，天归帝功。</p><p>太祖景皇帝室奠献用《大政》之舞一章：</p><p>于赫元命，权舆帝文。天齐八柱，地半三分。宗庙观德，笙镛乐勋。封唐之兆，成天下君。</p><p>代祖元皇帝室奠献用《大成》之舞一章：</p><p>帝舞季历，袭圣生昌。后歌有蟜，胎炎孕黄。天地合德，日月齐光。肃邕孝享，祚我万方。</p><p>高祖神尧皇帝室奠献用《大明》之舞一章：</p><p>赤精乱德，四海困穷。黄旗举义，三灵会同。旱望春雨，云披大风。普天来祭，高祖之功。</p><p>太宗文武圣皇帝室奠献用《崇德》之舞一章：</p><p>皇合一德，朝宗百神。削平天下，大拯生人。上帝配食，单于入臣。戎歌陈舞，哗哗震震。</p><p>高宗天皇大帝室奠献用《钧天》之舞一章：</p><p>高皇迈道，端拱无为。化怀獯鬻，兵戢句骊。礼尊封禅，乐盛来仪。合位娲后，同称伏羲。</p><p>中宗孝和皇帝室奠献用《太和》之舞一章：</p><p>退居江水，郁起丹陵。礼物还旧，朝章中兴。龙图友及，骏命恭膺。鸣球秉瓚，大糦是承。</p><p>睿宗大圣真皇帝室奠献用《景云》之舞一章：</p><p>景云霏烂，告我帝符。噫帝冲德，与天为徒。笙镛遥远，俎豆虚无。春秋孝献，回复此都。</p><p>又享太庙乐章十四首</p><p>玄宗至道大圣大明孝皇帝室奠献用《广运》之舞一章司徒兼中书令、汾阳郡王郭子仪撰。：</p><p>于赫皇祖，昭明有融。惟文之德，惟武之功。河海静谧，车书混同。虔恭孝飨，穆穆玄风。</p><p>肃宗文明武德大圣大宣孝皇帝室奠献用《惟新》之舞一章吏部尚书、平章事、彭城郡公刘晏撰。：</p><p>汉祚惟永，神功中兴。风驱氛昆，天覆黎蒸。三光再朗，庶绩其凝。重熙累叶，景命是膺。</p><p>皇帝饮福受脤用《福和》一章：</p><p>备礼用乐，崇亲政尊。诚通慈降，敬彻爱存。献怀称寿，啐感承恩。皇帝孝德，子孙千亿。大包天域，长亘不极。</p><p>送文舞出、迎武舞入用《舒和》一章：</p><p>六钟翕协六变成，八佾倘佯八风生。乐《九韶》兮人神感，美《七德》兮天地清。</p><p>亚献、终献行事、武舞用《凯安》四章：</p><p>瑟彼瑶爵，亚维上公。室如屏气，门不容躬。礼殷其本，乐执其中。圣皇永慕，天地幽通。礼匝三献，乐遍九成。降循轩陛，仰欷皇情。福与仁合，德因孝明。百年神畏，四海风行。总总干戚，填填鼓钟。奋扬增气，坐作为容。离若鸷鸟，合如战龙。万方观德，肃肃邕邕。烈祖顺三灵，文宗威四海。黄钺诛群盗，硃旗扫多罪。戢兵天下安，约法人心改。大哉干羽意，长见风云在。</p><p>彻豆登歌一章：</p><p>止笙磬，彻豆笾。廓无响，窅入玄。主在室，神在天。情馀慕，礼罔愆。喜黍稷，屡丰年。</p><p>送神用《永和》一章：</p><p>眇嘉乐，授灵爽。感若来，思如往。休气散，回风上。返寂寞，还惚恍。怀灵驾，结空想。</p><p>代宗睿文孝武皇帝室奠献用《保大》之舞一章尚父郭子仪撰：</p><p>于穆文考，圣神昭彰。《箫》《勺》群慝，含光远方。万物茂遂，九夷宾王。愔愔《云》《韶》，德音不忘。</p><p>德宗神武孝文皇帝室奠献用《文明》之舞一章尚书左丞平章事郑馀庆撰：</p><p>开邸除暴，时迈勋尊。三元告命，四极骏奔。金枝翠叶，辉烛瑶琨。象德亿载，贻庆汤孙。</p><p>顺宗至德大圣大安孝皇帝室奠献用《大顺》之舞一章中书侍郎、平章事郑絪撰。：</p><p>于穆时文，受天明命。允恭玄默，化成理定。出震嗣德，应乾传圣。猗欤缉熙，千亿流庆。</p><p>宪宗圣神章武孝皇帝室奠献用《象德》之舞一章中书侍郎、平章事段文昌撰。：</p><p>肃肃清庙，登显至德。泽周八荒，兵定四极。生物咸遂，群盗灭息。明圣钦承，子孙千亿。</p><p>仪坤庙乐章十二首</p><p>迎神用《永和》林钟宫，散骑常侍、昭文馆学士徐彦伯作。：</p><p>猗若清庙，肃肃荧荧。国荐严祀，坤舆淑灵。有几在室，有乐在庭。临兹孝享，百禄惟宁。</p><p>金奏夷则宫，不详作者。一本无此章。：</p><p>阴灵效祉，轩曜降精。祥符淑气，庆集柔明。瑶俎既列，雕桐发声。徽猷永远，比德皇英。</p><p>皇帝行用《太和》黄钟宫，左谕德、昭文馆学士邱说撰。：</p><p>孝哉我后，冲乎乃圣。道映重华，德辉文命。慕深视箧，情殷抚镜。万国移风，兆人承庆。</p><p>酌献登歌用《肃和》中吕均之太簇羽，一云蕤宾均之夹钟羽，太子洗马、昭文馆学士张齐贤撰：</p><p>稞圭既濯，郁鬯既陈。画冪云举，黄流玉醇。仪充献酌，礼盛众禋。地察惟孝，愉焉飨亲。</p><p>迎俎用《雍和》姑洗羽，太中大夫、昭文馆学士郑善玉作。：</p><p>酌郁既灌，取萧方爇。笾豆静嘉，簠簋芬飶。鱼腊荐美，牲牷表洁。是戢是将，载迎载列。</p><p>肃明皇后室酌献用《昭升》林钟宫，礼部尚书、昭文馆学士薛稷作。：</p><p>阳灵配德，阴魄昭升。尧坛凤下，汉室龙兴。伣天作对，前旒是凝。化行南国，道盛西陵。造舟集灌，无德而称。我粢既洁，我醴既澄。阴阴灵庙，光灵若凭。德馨惟飨，孝思蒸蒸。</p><p>昭成皇后室酌献用《坤贞》不详作者：</p><p>乾道既亨，坤元以贞。肃雍攸在，辅佐斯成。外睦九族，内光一庭。克生睿哲，祚我休明。钦若徽节，悠哉淑灵。建兹清宫，于彼上京。缩茅以献，洁秬惟馨。实受其福，期乎亿龄。</p><p>饮福用《寿和》黄钟宫，太子詹事、崇文馆学士徐坚作。：</p><p>于穆清庙，肃雍严祀。合福受釐，介以繁祉。</p><p>送文舞出迎武舞入用《舒和》南吕商，银青光禄大夫、崇文馆学士胡雄作。：</p><p>送文迎武递参差，一始一终光圣仪。四海生人歌有庆，千龄孝享肃无亏。</p><p>武舞用《安和》太簇徵，秘书少监、崇文馆学士刘子玄作。：</p><p>妙算申帷幄，神谋出庙庭。两阶文物备，《七德》武功成。校猎长杨苑，屯军细柳营。将军献凯入，歌舞溢重城。</p><p>彻俎用《雍和》蕤宾均之夹钟羽，银青光禄大夫、崇文馆学士员半千作。：</p><p>孝享云毕，维彻有章。云感玄羽，风栖素商。瞻望神座，只恋匪遑。礼终乐阕，肃雍锵锵。</p><p>送神用《永和》林钟宫，金紫光禄大夫、崇文馆学士祝钦明作。：</p><p>閟宫实实，清庙微微。降格无象，馨香有依。式昭纂庆，方融嗣徽。明禋是享，神保聿归。</p><p>又仪坤庙乐章二首太乐又有一本，与前本略同，二章不同如左，不详撰者。</p><p>迎神一本有此章而无徐彦伯之词。：</p><p>月灵降德，坤元授光。娥英比秀，任姒均芳。瑶台荐祉，金屋延祥。迎神有乐，歆此嘉芗。</p><p>送神一本有此章而无祝钦明之词：</p><p>玉帛仪大，金丝奏广。灵应有孚，冥征不爽。降彼休福，歆兹禋享。送乐有章，神麾其上。</p><p>昭德皇后室酌献用《坤元》乐章九首内出</p><p>迎神用《永和》：</p><p>穆清庙，荐严禋。昭礼备，和乐新。望灵光，集元辰。祚无极，享万春。</p><p>登歌酌鬯用《肃和》：</p><p>诚心达，娱乐分。升萧膋，郁氛氲。茅既缩，鬯既薰。后来思，福如云。</p><p>迎俎用《雍和》：</p><p>我将我享，尽明而诚。载芬黍稷，载涤牺牲。懿矣元良，万邦以贞。心乎爱敬，若睹容声。</p><p>酌献用《坤元》：</p><p>于穆先后，俪圣称崇。母临万宇，道被六宫。昌时协庆，理内成功。殷荐明德，传芳国风。</p><p>送文舞出迎武舞入用《舒和》：</p><p>金枝羽部辍清歌，瑶堂肃穆笙磬罗。谐音遍响合明意，万类昭融灵应多。</p><p>武舞用《凯安》：</p><p>辰位列四星，帝功参十乱。进贤勤内辅，扈跸清多难。承天厚载均，并曜宵光灿。留徽蔼前躅，万古披图焕。</p><p>彻俎用《雍和》：</p><p>公尸既起，享礼载终。称歌进彻，尽敬由衷。泽流惠下，大小咸同。</p><p>送神用《永和》：</p><p>昭事终，幽享馀。移月御，返仙居。璇庭寂，灵幄虚。顾徘徊，感皇储。</p><p>孝敬皇帝庙乐章九首</p><p>迎神用《永和》词同贞观太庙《永和》。</p><p>皇帝行用《太和》词同贞观太庙《太和》。</p><p>登歌酌鬯用《肃和》词同贞观太庙《肃和》。</p><p>迎俎用《雍和》词同贞观太庙《雍和》。</p><p>酌献用《承光》词同中宗享孝敬《承光》。</p><p>送文舞出迎武舞入用《舒和》词同太庙。</p><p>武舞用《凯安》词同太庙。</p><p>彻俎用《雍和》词同迎俎。</p><p>送神用《永和》词同太庙。</p><p>享隐太子庙乐章六首贞观中撰。</p><p>迎神用《诚和》：</p><p>道閟鹤关，运缠鸠里。门集大命，俾歆嘉祀。礼亚六瑚，诚殚二簋。有诚颙若，神斯戾止。</p><p>登歌奠玉帛用《肃和》：</p><p>岁肇春宗，乾开震长。瑶山既寂，戾园斯享。玉肃其事，物昭其象。弦诵成风，笙歌合响。</p><p>迎俎用《雍和》：</p><p>明典肃陈，神居邃启。春伯联事，秋官相礼。有来雍雍，登歌济济。缅惟主鬯，庶歆芳醴。</p><p>送文舞出、迎武舞入用《舒和》：</p><p>三县已判歌钟列，六佾将开羽戚分。尚想燕飞来蔽日，终疑鹤影降凌云。</p><p>武舞用《凯安》：</p><p>天步昔将开，商郊初欲践。抚戎金阵廓，贰极瑶图阐。鸡戟遂崇仪，龙楼期好善。弄兵隳震业，启圣隆祠典。</p><p>送神用《诚和》词同迎神。</p><p>又隐太子庙乐章二首太乐旧有此词，不详所出。</p><p>迎神：</p><p>苍震有位，黄离蔽明。江充祸结，戾据灾成。衔冤昔痛，赠典今荣。享灵有秩，奉乐以迎。</p><p>送神：</p><p>皇情悼往，祀仪增设。钟鼓铿锽，羽旄昭晣。掌礼云备，司筵告彻。乐以送神，灵其鉴阕。</p><p>章怀太子庙乐章六首神龙初作</p><p>迎神第一姑洗宫：</p><p>副君昭象，道应典离。铜楼备德，玉裕成规。仙气霭霭，灵从师师。前驱戾止，控鹤来仪。</p><p>登歌酌鬯第二南吕均之蕤宾羽：</p><p>忠孝本著，羽翼先成。寝门昭德，驰道为程。币帛有典，容卫无声。司存既肃，庙享惟清。</p><p>迎俎及酌献第三大吕羽</p><p>通三锡胤，明两承英。太山比赫，伊水闻笙。宗祧是寄，礼乐其亨。嘉辰荐俎，以发声明。</p><p>送文舞出、迎武舞入第四蕤宾商：</p><p>羽龠崇文礼以毕，干戚奋武事将行。用舍由来其有致，壮志宣威乐太平。</p><p>武舞作第五夷则角：</p><p>绿林炽炎历，黄虞格有苗。沙尘惊塞外，帷幄命嫖姚。《七德》干戈止，三边云雾消。宝祚长无极，歌舞盛今朝。</p><p>送神第六词同隐庙。</p><p>懿德太子庙乐章六首神龙初作</p><p>迎神第一姑洗宫：</p><p>甲观昭祥，画堂升位。礼绝群后，望尊储贰。启、诵惭德，庄、丕掩粹。伊浦凤翔，缑峰鹤至。</p><p>登歌酌鬯第二南吕均之蕤宾羽：</p><p>誉阐元储，寄崇明两。玉裕虽晦，铜楼可想。弦诵辍音，笙歌罢响。币帛言设，礼容无爽。</p><p>迎俎酌献第三大吕羽：</p><p>雍雍盛典，肃肃灵祠。宾天有圣，对日无期。飘飖羽服，掣曳云旗。眷言主鬯，心乎怆兹。</p><p>送文舞出迎武舞入第四蕤宾商：</p><p>八音协奏陈金石，六佾分行整礼容。沧溟赴海还称少，素月开轮即是重。</p><p>武舞作第五夷则角：</p><p>隋季昔云终，唐年初启圣。纂戎将禁暴，崇儒更敷政。威略静三边，仁恩覃万姓。</p><p>送神第六词同隐庙。</p><p>节愍太子庙乐章六首景云中作</p><p>迎神第一姑洗宫：</p><p>储后望崇，元良寄切。寝门是仰，驰道不绝。仙袂云会，灵旗电晣。煌煌而来，礼物攸设。</p><p>登歌酌鬯第二南吕均之蕤宾羽：</p><p>灼灼重明，仰承元首。既贤且哲，惟孝与友。惟孝虽遥，灵规不朽。祀因诚致，备洁玄酒。</p><p>迎俎及酌献第三大吕羽：</p><p>嘉荐有典，至诚莫愆。画梁云互，雕俎星联。乐器周列，礼容备宣。依稀如在，若未宾天。</p><p>送文舞出、迎武舞入第四蕤宾商：</p><p>邕邕阐化凭文德，赫赫宣威藉武功。既执羽旄先拂吹，还持玉戚更挥空。</p><p>武舞作第五夷则角：</p><p>武德谅雄雄，由来扫寇戎。剑光挥作电，旗影列成虹。雾廓三边静，波澄四海同。睿图今已盛，相共舞皇风。</p><p>送神第六词同隐太子庙。</p><p>则天大圣皇后崇先庙乐章一首御撰</p><p>先德谦捴冠昔，严规节素超今。奉国忠诚每竭，承家至孝纯深。追崇惧乖尊意，显号恐玷徽音。既迫王公屡请，方乃俯遂群心。有限无由展敬，奠醑每阙亲斟。大礼虔申典册，苹藻敬荐翘襟。</p><p>褒德庙乐章五首神龙中为皇后韦氏祖考所立，词并内出。</p><p>迎神用《昭德》姑洗宫二成：</p><p>道赫梧宫，悲盈蒿里。爰暢徽烈，载敷嘉祀。享洽四时，规陈二簋。灵应昭格，神其戾止。</p><p>登歌用进德南吕均之蕤宾羽：</p><p>涂山懿戚，妫汭崇姻。祠筵肇启，祭典方申。礼以备物，乐以感神。用隆敦叙，载穆彝伦。</p><p>俎入初献用《褒德》大吕角：</p><p>家著累仁，门昭积善。瑶篚既列，金县式展。</p><p>武舞作：</p><p>昭昭竹殿开，奕奕兰宫启。懿范隆丹掖，殊荣辟硃邸。六佾荐微容，三簋陈芳醴。万古覃贻厥，分珪崇祖祢。</p><p>亚献及送神用《彰德》：</p><p>名隆五岳，秩映三台。严祠已备，睟影方回。</p><div class='pn'><p class='pre'>上一节：<a href='第十章-卷十-原文.html'>第十章-卷十</a></p><p class='next'>下一节：<a href='第十二章-卷十二-原文.html'>第十二章-卷十二</a></p></div></body></html>