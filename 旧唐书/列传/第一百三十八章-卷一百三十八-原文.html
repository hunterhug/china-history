<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>旧唐书-列传-第一百三十八章-卷一百三十八-原文</title>
<style>
    a {
      text-decoration: none;
    }
  </style>
</head>

<body>
<div>
<div>
<p><a id='home' href="../../index.html">首页</a></p><p id='list'>旧唐书-列传<a href='../旧唐书.html#列传'>：目录</a></p>
</div>
<div class='pn'><p class='pre'>上一节：<a href='第一百三十七章-卷一百三十七-原文.html'>第一百三十七章-卷一百三十七</a></p><p class='next'>下一节：<a href='第一百三十九章-卷一百三十九-原文.html'>第一百三十九章-卷一百三十九</a></p></div>
</div>

<h1>第一百三十八章-卷一百三十八<span style='font-size:small'> 原文</span></h1>
<p><p>　　孝友</p>
<p>　　○李知本 张志宽 刘君良 宋兴贵 张公艺附</p>
<p>　　王君操 周智寿智爽 许坦 王少玄附</p>
<p>　　赵弘智 陈集原 元让 裴敬彝 裴守真 子子余 李 日知 崔沔 陆南金 弟赵璧</p>
<p>　　张琇 兄瑝</p>
<p>　　梁文贞 李处恭 张义贞 吕元简附</p>
<p>　　崔衍 丁公著 罗让 </p>
<p>　　善父母为孝，善兄弟为友。夫善于父母，必能隐身锡类，仁惠逮于胤嗣矣；善 于兄弟，必能因心广济，德信被于宗族矣！推而言之，可以移于君，施于有政，承 上而顺下，令终而善始，虽蛮貊犹行焉，虽窘迫犹亨焉！自昔立身扬名，未有不偕 孝友而成者也。前代史官，所传《孝友传》，多录当时旌表之士，人或微细，非众 所闻，事出闾里，又难详究。今录衣冠盛德，众所知者，以为称首。至于州县荐饰 者，必覆其殊尤，可以劝世者，亦载之。 </p>
<p>　　李知本，赵州元氏人，后魏洛州刺史灵六世孙也。父孝端，隋获嘉丞。初，孝 端与族弟太冲，俱有世阀，而太冲官宦最高，孝端方之为劣。乡族为之语，曰： “太冲无兄，孝端无弟。”知本颇涉经史，事亲至孝，与弟知隐甚称雍睦。子孙百 余口，财物僮仆，纤毫无间。隋末，盗贼过其闾而不入，因相让曰：“无犯义门。” 同时避难者五百余家，皆赖而获免。 </p>
<p>　　知本贞观初官至夏津令，知隐至伊阙丞。知本孙瑱，开元中为给事中、扬州刺 史。知隐孙颙，有文词，亦历给事中、太常少卿。从祖兄弟，凡为给事者四人。 </p>
<p>　　张志宽，蒲州安邑人。隋末丧父，哀毁骨立，为州里所称。贼帅王君廓屡为寇 掠，闻其名，独不犯其闾，邻里赖之而免者百余家。后为里正，诣县称母疾，急求 归。县令问其状，对曰：“母尝有所苦，志宽亦有所苦。向患心痛，知母有疾。” 令怒曰：“妖妄之辞也！”系之于狱。驰验其母，竟如所言。令异之，慰喻遣去。 </p>
<p>　　及丁母忧，负土成坟，庐于墓侧，手植松柏千余株。高祖闻之，遣使就吊，授 员外散骑常侍，赐物四十段，表其门闾。 </p>
<p>　　刘君良，瀛州饶阳人也。累代义居，兄弟虽至四从，皆如同气，尺布斗粟，人 无私焉。大业末，天下饥馑，君良妻劝其分析，乃窃取庭树上鸟刍，交置诸巢中， 令群鸟斗竞。举家怪之，其妻曰：“方今天下大乱，争斗之秋，禽鸟尚不能相容， 况于人乎！”君良从之。分别后月余，方知其计。中夜，遂揽妻发大呼曰：“此即 破家贼耳！”召诸昆弟，哭以告之。是夜弃其妻，更与诸兄弟同居处，情契如初。 </p>
<p>　　属盗起，闾里依之为堡者数百家，因名为义成堡。武德七年，深州别驾杨弘业 造其第，见有六院，唯一饲，子弟数十人，皆有礼节，咨嗟而去。贞观六年，诏加 旌表。 </p>
<p>　　又有宋兴贵者，雍州万年人。累世同居，躬耕致养，至兴贵已四从矣。高祖闻 而嘉之，武德二年，诏曰： </p>
<p>　　人禀五常，仁义为重；士有百行，孝敬为先。自古哲王，经邦致治，设教垂范， 皆尚于斯。叔世浇讹，人多伪薄，修身克己，事资诱劝。朕恭膺灵命，抚临四海， 愍兹弊俗，方思迁导。宋兴贵立操雍和，志情友穆，同居合爨，累代积年，务本力 农，崇谦履顺。弘长名教，敦励风俗，宜加褒显，以劝将来。可表其门闾，蠲免课 役。布告天下，使明知之。 </p>
<p>　　兴贵寻卒。 </p>
<p>　　郓州寿张人张公艺，九代同居。北齐时，东安王高永乐诣宅慰抚旌表焉。隋开 皇中，大使、邵阳公梁子恭亦亲慰抚，重表其门。贞观中，特敕吏加旌表。麟德中， 高宗有事泰山，路过郓州，亲幸其宅，问其义由。其人请纸笔，但书百余“忍”字。 高宗为之流涕，赐以缣帛。 </p>
<p>　　王君操，莱州即墨人也。其父隋大业中与乡人李君则斗竞，因被殴杀。君操时 年六岁，其母刘氏告县收捕，君则弃家亡命，追访数年弗获。贞观初，君则自以世 代迁革，不虑国刑，又见君操孤微，谓其无复仇之志，遂诣州府自首。而君操密袖 白刃刺杀之，刳腹取其心肝，啖食立尽，诣刺史具自陈告。州司以其擅杀戮，问曰： “杀人偿死，律有明文，何方自理，以求生路？”对曰：“亡父被杀，二十余载。 闻诸典礼，父仇不可同天。早愿图之，久而未遂，常惧亡灭，不展冤情。今大耻既 雪，甘从刑宪。”州司据法处死，列上其状，太宗特诏原免。 </p>
<p>　　&nbsp;</p>
<p>　　周智寿者，雍州同官人。其父永徽初被族人安吉所害。智寿及弟智爽乃候安吉 于途，击杀之。兄弟相率归罪于县，争为谋首，官司经数年不能决。乡人或证智爽 先谋，竟伏诛。临刑神色自若，顾谓市人曰：“父仇已报，死亦何恨！”智寿顿绝 衢路，流血遍体。又收智爽尸，舐取智爽血，食之皆尽，见者莫不伤焉。 </p>
<p>　　豫州人许坦，年十岁余，父入山采药，为猛兽所噬，即号叫以杖击之，兽遂奔 走，父以得全。太宗闻而谓侍臣曰：“坦虽幼童，遂能致命救亲，至孝自中，深可 嘉尚。”授文林郎，赐帛五十段。 </p>
<p>　　博州聊城人王少玄者，父隋末于郡西为乱兵所害。少玄遗腹生，年十余岁，问 父所在。其母告之，因哀泣，便欲求尸以葬。时白骨蔽野，无由可辨。或曰：“以 子血霑父骨，即渗入焉。”少玄乃刺其体以试之。凡经旬日，竟获父骸以葬。尽体 病疮，历年方愈。贞观中，本州闻荐，拜除王府参军。 </p>
<p>　　赵弘智，洛州新安人。后魏车骑大将军肃孙。父玄轨，隋陕州刺史。弘智早丧 母，事父以孝闻。学通《三礼》、《史记》、《汉书》。隋大业中，为司隶从事。 武德初，大理卿郎楚之应诏举之，授詹事府主簿。又预修《六代史》。 </p>
<p>　　初，与秘书丞令狐德棻、齐王文学袁朗等十数人同修《艺文类聚》，转太子舍 人。贞观中，累迁黄门侍郎，兼弘文馆学士。以疾出为莱州刺史。弘智事兄弘安， 同于事父，所得俸禄，皆送于兄处。及兄亡，哀毁过礼。事寡嫂甚谨，抚孤侄以慈 爱称。稍迁太子右庶子。及宫废，坐除名。寻起为光州刺史。 </p>
<p>　　永徽初，累转陈王师。高宗令弘智于百福殿讲《孝经》，召中书门下三品及弘 文馆学士、太学儒者，并预讲筵。弘智演暢微言，备陈五孝。学士等难问相继，弘 智酬应如响。高宗怡然曰：“朕颇耽坟籍，至于《孝经》，偏所习睹。然孝之为德， 弘益实深，故云‘德教加于百姓，刑于四海，是知孝道之为大也。”顾谓弘智： “宜略陈此经切要者，以辅不逮。”弘智对曰：“昔者天子有诤臣七人，虽无道不 失其天下。微臣颛愚，愿以此言奏献。”帝甚悦，赐彩绢二百匹、名马一匹。寻迁 国子祭酒，仍为崇贤馆学士。四年卒，年八十二，谥曰宣。有文集二十卷。 </p>
<p>　　陈集原，泷州开阳人也。代为岭表酋长。父龙树，钦州刺史。集原幼有孝行， 父才有疾，即终日不食。永徽中，丧父，呕血数升，枕服苫庐，悲感行路。资财田 宅及僮仆三十余人，并以让兄弟。则天时，官至左豹韬卫将军。 </p>
<p>　　元让，雍州武功人也。弱冠明经擢第。以母疾，遂不求仕。躬亲药膳，承侍致 养，不出闾里者数十余年。及母终，庐于墓侧，蓬发不栉沐，菜食饮水而已。 </p>
<p>　　咸亨中，孝敬监国，下令表其门闾。永淳元年，巡察使奏让孝悌殊异，擢拜太 子右内率府长史。后以岁满还乡里。乡人有所争讼，不诣州县，皆就让决焉。圣历 中，中宗居春宫，召拜太子司议郎。及谒见，则天谓曰：“卿既能孝于家，必能忠 于国。今授此职，须知朕意。宜以孝道辅弼我兒。”寻卒。 </p>
<p>　　裴敬彝，绛州闻喜人也。曾祖子通，隋开皇中太中大夫。母终，庐于墓侧，哭 泣无节，目遂丧明。俄有白鸟巢于坟树。子通弟兄八人，复以友悌著名，诏旌表其 门，乡人至今称为“义门裴氏”。 </p>
<p>　　敬彝少聪敏，七岁解属文。性又端谨，宗族咸重之，号为“甘露顶”。年十四， 侍御史唐临为河北巡察使，敬彝父智周时为内黄令，为部人所讼，敬彝诣临论其冤。 临大奇之，因令作词赋。智周事得释，特表荐敬彝，补陈王府典签。智周在官暴卒， 敬彝时在长安，忽泣涕不食，谓所亲曰：“大人每有痛处，吾即辄然不安。今日心 痛，手足皆废，事在不测，得无戚乎？”遂请急还，倍道言归。果闻父丧，羸毁逾 礼。事母复以孝闻。 </p>
<p>　　乾封初，累转监察御史。时母病，有医人许仁则，足疾不能乘马，敬彝每肩舆 之以候母焉。及母卒，特诏赠以缣帛，仍官造灵舆。服阕，拜著作郎，兼修国史。 仪凤中，自中书舍人历吏部侍郎、左庶子。则天临朝，为酷吏所陷，配流岭南，寻 卒。 </p>
<p>　　裴守真，绛州稷山人也。后魏冀州刺史叔业六世孙也。父慎，大业中为淮南郡 司户。属郡人杨琳、田瓚据郡作乱，尽杀官吏。以慎素有仁政，相诫不许惊害，仍 令人护送慎及妻子还乡。贞观中，官至酂令。 </p>
<p>　　守真早孤，事母至孝。及母终，哀毁骨立，殆不胜丧。复事寡姊及兄甚谨，闺 门礼则，士友所推。初举进士，及应八科举，累转乾封尉，属永淳初关中大饥，守 真尽以禄俸供姊及诸甥，身及妻子粗粝不充，初无倦色。寻授太常博士。 </p>
<p>　　守真尤善礼仪之学，当时以为称职。高宗时封嵩山，诏礼官议射牲之事，守真 奏曰： </p>
<p>　　据《周礼》及《国语》，郊祀天地，天子自射其牲。汉武唯封太山，令侍中儒 者射牲行事。至于余祀，亦无射牲之文。但亲舂射牲，虽是古礼，久从废省。据封 禅祀礼曰：未明十五刻，宰人以鸾刀割牲，质明而行事。比鸾驾至时，宰牲总毕， 天皇唯奠玉酌献而已。今祀前一日射牲，事即伤早；祀日方始射牲，事又伤晚。若 依汉武故事，即非亲射之仪，事不可行。 </p>
<p>　　又《神功破阵乐》、《功成庆善乐》二舞，每奏，上皆立对。守真又议曰： </p>
<p>　　窃唯二舞肇兴，讴吟攸属，赞九功之茂烈，叶万国之欢心。义均《韶》、《夏》， 用兼宾祭，皆祖宗盛德，而子孙享之。详览传记，未有皇王立观之礼。况升中大事， 华夷毕集，九服仰垂拱之安，百蛮怀率舞之庆。甄陶化育，莫匪神功，岂于乐舞， 别申严敬。臣等详议，奏二舞时，天皇不合起立。 </p>
<p>　　时并从守真议。会高宗不豫，事竟不行。及高宗崩，时无大行凶仪，守真与同 时博士韦叔夏、辅抱素等讨论旧事创为之，当时称为得礼之中。 </p>
<p>　　守真天授中为司府丞，则天特令推究诏狱，务存平恕，前后奏免数十家。由是 不合旨，出为汴州司录，累转成州刺史。为政不务威刑，甚为人吏所爱。俄转宁州 刺史，成州人送出境者数千人。长安中卒。 </p>
<p>　　子子余，事继母以孝闻。举明经，累补鄠县尉。时同列李朝隐、程行谌皆以文 法著称，子余独以词学知名。 </p>
<p>　　或问雍州长史陈崇业，子余与朝隐、行谌优劣，崇业曰：“譬如春兰秋菊，俱 不可废也。”景龙中，为左台监察御史。时泾、岐二州有隋代蕃户子孙数千家，司 农卿赵履温奏，悉没为官户奴婢，仍充赐口，以给贵幸。子余以为官户承恩，始为 蕃户，又是子孙，不可抑之为贱，奏劾其事。时履温依附宗楚客等，与子余廷对曲 直。子余词色不挠，履温等词屈，从子余奏为定。 </p>
<p>　　开元初，累迁冀州刺史。政存宽惠，人吏称之。又为岐王府长史，加银青光禄 大夫。十四年卒，谥曰孝。子余居官清俭，友爱诸兄弟。 </p>
<p>　　兄弟六人，皆有志行。次弟巨卿，卫尉卿；耀卿，别有传。 </p>
<p>　　李日知，郑州荥阳人也。举进士。天授中，累迁司刑丞。时用法严急，日知独 宽平，无冤滥。尝免一死囚，少卿胡元礼请断杀之，与日知往复至于数四。元礼怒， 曰：“元礼不离刑曹，此囚终无生理。”答曰：“日知不离刑曹，此囚终无死法。” 因以两状列上，日知果直。 </p>
<p>　　神龙初，为给事中。日知事母至孝。时母老，尝疾病，日知取急，调侍数日而 鬓发变白。寻加朝散大夫。其母未受命妇邑号而卒，将葬发引，吏人赍告身而至， 日知于路上即时殒绝，久之乃苏。左右皆哀恸，莫能仰视。巡察使、卫州司马路敬 潜将闻其孝悌之迹，使求其状，日知辞让不报。服阕，累迁黄门侍郎。 </p>
<p>　　时安乐公主池馆新成，中宗亲往临幸，从官皆预宴赋诗。日知独存规诫，其末 章曰：“所愿暂思居者逸，莫使时称作者劳。”论者多之。 </p>
<p>　　景云元年，同中书门下平章事，转御史大夫，知政事如故。明年，进拜侍中。 先天元年，转刑部尚书，罢知政事。频乞骸骨，请致仕，许之。 </p>
<p>　　初，日知将有陈请，而不与妻谋，归家而使左右饰装，将出居别业。妻惊曰： “家产屡空，子弟名宦未立，何为遽辞职也？”日知曰：“书生至此，已过本分。 人情无厌，若恣其心，是无止足之日。”及归田园，不事产业，但葺构池亭，多引 后进，与之谈宴。开元三年卒。 </p>
<p>　　初，日知以官在权要，诸子弟年才总角，皆结婚名族，时议以为失礼之中。卒 后，少子伊衡，以妾为妻，费散田宅，仍列讼诸兄，家风替矣。 </p>
<p>　　崔沔，京兆长安人，周陇州刺史士约玄孙也。自博陵徙关中，世为著姓。父皑， 库部员外郎、汝州长史。沔淳谨，口无二言，事亲至孝，博学有文词。初应制举， 对策高第。俄被落第者所援，则天令所司重试，沔所对策，又工于前，为天下第一， 由是大知名。再转陆浑主簿。秩满调迁，吏部侍郎岑羲深赏重之，谓人曰：“此今 之郄诜也。”特表荐擢为左补阙，累迁祠部员外郎。沔为人舒缓，讷于造次，当官 正色，未尝挠沮。 </p>
<p>　　睿宗时，征拜中书舍人。时沔母老疾在东都，沔不忍舍之，固请闲官，以申侍 养，由是改为虞部郎中。无何，检校御史中丞。时监察御史宋宣远，恃卢怀慎之亲， 颇犯法，沔举劾之。又姚崇之子光禄少卿彝，留司东都，颇通宾客，广纳贿赂，沔 又将按验其事。姚、卢时在政事，遽荐沔有史才，转为著作郎，其实去权也。 </p>
<p>　　开元七年，为太子左庶子。母卒，哀毁逾礼，常于庐前受吊，宾客未尝至于灵 座之室，谓人曰：“平生非至亲者，未尝升堂入谒，岂可以存亡而变其礼也。”中 书令张说数称荐之。服阕，拜中书侍郎。或谓沔曰：“今之中书，皆是宰相承宣制 命。侍郎虽是副贰，但署位而已，甚无事也。”沔曰：“不然。设官分职，上下相 维，各申所见，方为济理。岂可俯默偷安，而为怀禄士也！”自是每有制敕及曹事， 沔多所异同，张说颇不悦焉。寻出为魏州刺史，奏课第一，征还朝廷，分掌吏部十 铨事。以清直，历秘书监、太子宾客。 </p>
<p>　　二十四年，制令礼官议加笾豆之数及服制之纪。太常卿韦縚奏请加宗庙之奠， 每坐笾豆各十二。外祖服，请加至大功九月，舅服加至小功五月，堂姨、堂舅、舅 母服，请加至袒免。时又令百官详议可否。沔建议曰： </p>
<p>　　窃闻识礼乐之情者能作，达礼乐之文者能述。述作之义，圣贤所重；礼乐之本， 古今所崇。变而通之，所以久也。所谓变者，变其文也；所谓通者，通其情也。祭 祀之兴，肇于太古，人所饮食，必先严献。未有火化，茹毛饮血，则有毛血之荐； 未有曲糵，污樽抔饮，则有玄酒之奠。施及后王，礼物渐备，作为酒醴，伏其牺牲， 以致馨香，以极丰洁，故有三牲八簋之盛，五齐九献之殷。然以神道至玄，可存而 不可测也；祭礼主敬，可备而不敢废也。是以血腥烂熟，玄樽牺象，靡不毕登于明 荐矣！ </p>
<p>　　然而荐贵于新，味不尚亵，虽则备物，犹存节制。故《礼》云：“天之所生， 地之所长，苟可荐者，莫不咸在。”备物之情也。“三牲之俎，八簋之实，美物备 矣；昆虫之异，草木之实，阴阳之物备矣。”此则节制之文也。铏俎、笾豆、簠簋、 樽罍之实，皆周人之时馔也，其用通于宴飨宾客。而周公制礼，咸与毛血玄酒同荐 于先。晋中郎卢谌，近古之知礼、著《家祭礼》者也。观其所荐，皆晋时常食，不 复纯用礼经旧文。然则当时饮食，不可阙于祭祀明矣，是变礼文而通其情也！ </p>
<p>　　我国家由礼立训，因时制范，考图史于前典，稽周、汉之旧仪。清庙时享，礼 馔毕陈，用周制也，而古式存焉；园寝上食，时膳具设，遵汉法也，而珍味极焉。 职贡来祭，致远物也；有新必荐，顺时令也。苑囿之内，躬稼所收，蒐狩之时，亲 发所中，莫不割鲜择美，荐而后食，尽诚敬也。若此至矣，复何加焉！但当申敕有 司，祭如神在，无或简怠，勖增虔诚。其进贡珍羞，或时物鲜美，考诸祠典，无有 漏落。皆详名目，编诸甲令，因宜而荐，以类相从。则新鲜肥浓，尽在是矣，不必 加于笾豆之数也。至于祭器，随物所宜。故大羹，古食也，盛于。，古器也； 和羹，时馔也。盛于铏。铏，时器也。亦有古馔而盛于时器，故毛血盛于盘，玄酒 盛于樽。未有荐时馔而追用古器者，由古质而今文，便于事也。虽加笾豆十二，未 足以尽天下美物，而措诸清庙，有兼倍之名，近于侈矣！鲁人丹桓宫之楹，又刻其 桷，《春秋》书以“非礼”。御孙谏曰：“俭，德之恭也；侈，恶之大也。先君有 恭德，而君纳诸恶，无乃不可乎！”是不可以越礼而崇侈于宗庙也。又据《汉书· 艺文志》：“墨家之流，出于清庙，是以贵俭”。由此观之，清庙之不尚于奢，旧 矣。太常所请，恐未可行。 </p>
<p>　　又按太常奏状：“今酌献酒爵，制度全小，仅未一合，执持甚难，不可全依古 制，犹望稍须广大。”窃据礼文，有以小为贵者，献以爵，贵其小也。小不及制， 敬而非礼，是有司之失其传也。固可随失厘正，无待议而后革。然礼失于敬，犹奢 而宁俭，非大过也。未知今制，何所依准。请兼详令式，据文而行。 </p>
<p>　　又按太常奏状“外祖服请加至大功九月，舅服请加至小功五月，堂姨、堂舅、 舅母请加至袒免”者。窃闻大道既隐，天下为家，圣人因之，然后制礼。礼教之设， 本于正家，家道正而天下定矣！正家之道，不可以贰；总一之义，理归本宗。所以 父以尊崇，母以厌降，岂亡爱敬，宜存伦序。是以内有齐斩，外服皆缌，尊名所加， 不过一等，此先王不易之道。前圣所志，后贤所传，其来久矣。昔辛有适伊川，见 被发而祭于野者，曰：“不及百年，此其戎乎！其礼先亡矣！”往修新礼，时改旧 章，渐广《渭阳》之恩，不遵洙、泗之典。及弘道之后，唐元之间，国命再移于外 族矣。礼亡征兆，倘或斯见，天人之际，可不戒哉！ </p>
<p>　　开元初，补阙卢履冰尝进状论丧服轻重，敕令佥议。于时群议纷挐，各安积习， 太常礼部奏依旧定。陛下运稽古之明，特降别敕，一依古礼。事符典故，人知向方， 式固宗盟，社稷之福。更图异议，窃所未详。 </p>
<p>　　时职方郎中韦述、户部郎中杨伯成、礼部员外郎杨冲昌、监门兵曹刘秩等，亦 建议与沔相符。俄又令中书门下参详为定。于是宗庙之典，笾豆每座各加至六，亲 姨、舅为小功，舅母加缌麻，堂姨至袒免，余依旧定，乃下制施行焉。沔既善礼经， 朝廷每有疑议，皆取决焉。二十七年卒，时年六十七，赠礼部尚书。 </p>
<p>　　陆南金，苏州吴郡人也。祖士季，从同郡顾野王学《左氏传》，兼通《史记》、 《汉书》。隋末，为越王侗记室兼侍读。侗称制，授著作郎。时王世充将行篡夺， 侗不平之，谓士季曰：“隋有天下，三十余载，朝廷文武，遂无烈者乎？”士季对 曰：“见危授命，臣之宿心。请因其启事，便加手刃。”事颇泄，遂停士季侍读。 </p>
<p>　　贞观初，为太学博士，兼弘文馆学士，寻卒。 </p>
<p>　　南金初为奉礼郎。开元初，太常少卿卢崇道犯罪，流岭表，逃归东都。时南金 以母丧在家，崇道事急，假称吊宾，造南金，言其情，南金哀而纳焉。崇道俄为仇 人所发，诏使侍御史王旭按其事，遂捕获崇道，连引南金，旭遂绳以重法。 </p>
<p>　　南金弟赵璧诣旭，自言藏崇道，请代兄死。南金固称：“弟实自诬，身请当罪。” 兄弟让死，旭怪而问其故。赵璧曰：“兄是长嫡，又能干家事。亡母未葬，小妹未 嫁，自惟幼劣，生无所益，身自请死。”旭遂列上状，上嘉其友义，并特宥之。南 金由是大知名。 </p>
<p>　　南金颇涉经史，言行修谨，左丞相张说及宗人太子少保象先，皆钦重之。累转 库部员外郎，以疾，固辞不堪繁剧，转为太子洗马。卒，年五十余。 </p>
<p>　　张琇者，蒲州解人也。父审素，为巂州都督，在边累载。俄有纠其军中赃罪， 敕监察御史杨汪驰传就军按之。汪在路，为审素党与所劫，对汪杀告事者，胁汪令 奏雪审素之罪。俄而州人翻杀审素之党，汪始得还。至益州，奏称审素谋反，因深 按审素，构成其罪。斩之，籍没其家。琇与兄瑝，以年幼坐徙岭外。寻各逃归，累 年隐匿。汪后累转殿中侍御史，改名万顷。 </p>
<p>　　开元二十三年，瑝、琇候万顷于都城，挺刃杀之。瑝虽年长，其发谋及手刃， 皆琇为之。既杀万顷，系表于斧刃，自言报仇之状。便逃奔，将就江外，杀与万顷 同谋构父罪者。行至汜水，为捕者所获。时都城士女，皆矜琇等幼稚孝烈，能复父 仇，多言其合矜恕者。中书令张九龄又欲活之。 </p>
<p>　　裴耀卿、李林甫固言：“国法不可纵报仇。”上以为然，因谓九龄等曰：“复 仇虽礼法所许，杀人亦格律具存。孝子之情，义不顾命，国家设法，焉得容此！杀 之成复仇之志，赦之亏律格之条。然道路谊议，故须告示。”乃下敕曰：“张瑝等 兄弟同杀，推问款承。律有正条，俱各至死。近闻士庶，颇有谊词，矜其为父复仇， 或言本罪冤滥。但国家设法，事在经久，盖以济人，期于止杀。各申为子之志，谁 非徇孝之夫，展转相继，相杀何限！咎由作士，法在必行；曾参杀人，亦不可恕。 不能加以刑戮，肆诸市朝，宜付河南府告示决杀。” </p>
<p>　　瑝、琇既死，士庶咸伤愍之，为作哀诔，榜于衢路。市人敛钱，于死所造义井， 并葬瑝、琇于北邙。又恐万顷家人发之，并作疑冢数所。其为时人所伤如此。 </p>
<p>　　梁文贞，虢州阌乡人。少从征役，比回而父母皆卒。文贞恨不获终养，乃穿圹 为门，磴道出入，晨夕洒扫其中。结庐墓侧，未尝暂离。自是不言三十年，家人有 所问，但画字以对。其后山水冲断驿路，更于原上开道，经文贞墓前。由是行旅见 之，远近莫不钦叹。有甘露降茔前树，白兔驯扰，乡人以为孝感所致。 </p>
<p>　　开元初，县令崔季友刊石以纪之。十四年，刺史许景先奏：“文贞孝行绝伦， 泣血庐墓，三十余年，请宣付史官。”是岁，御史大夫崔隐甫廷奏：“恆州鹿泉人 李处恭、张义贞两家，祖父自国初已来，异姓同居，至今三代，百有余年。又青州 北海人吕元简，四代同居，至所畜牛马羊狗，皆异母共乳。请加旌表，仍编入史馆。” 制皆许之。 </p>
<p>　　崔衍，左丞伦之子。继母李氏，不慈于衍。衍时为富平尉，伦使于吐蕃，久方 归，李氏衣弊衣以见伦。伦问其故，李氏称：“自伦使于蕃中，衍不给衣食。”伦 大怒，召衍责诟，命仆隶拉于地，袒其背，将鞭之。衍涕泣，终不自陈。伦弟殷， 闻之趋往，以身蔽衍，杖不得下。因大言曰：“衍每月俸钱，皆送嫂处，殷所具知， 何忍乃言衍不给衣食！”伦怒乃解。由是伦遂不听李氏之谮。及伦卒，衍事李氏益 谨。李氏所生子郃，每多取子母钱，使其主以契书征负于衍。衍岁为偿之，故衍官 至江州刺史，而妻子衣食无所余。 </p>
<p>　　后历苏、虢二州刺史。虢居陕、华二州之间，而税重数倍。其青苗钱，华、陕 之郊，亩出十有八；而虢之郊，每征十之七。衍乃上其事。时裴延龄领度支，方务 聚敛，乃绐衍以前后刺史无言者。衍又上陈人困，曰：“臣所治多是山田，且当邮 传冲要，属岁不登，颇甚流离。旧额赋租，特望蠲减。臣伏见比来诸郡论百姓间事， 患在长吏因循不为申请，不诣实，不患朝廷不矜放。有以不言受谴者，未有言而获 罪者。陛下拔臣牧大郡，委臣抚疲民，臣所以不敢顾望，苟求自安，敢罄狂瞽，上 干圣览。”帝以衍词理切直，乃特敕度支，令减虢州青苗钱。 </p>
<p>　　迁宣歙池观察使，政务简便，人颇怀之。其所择从事，多得名流。时有位者待 宾僚率轻傲，衍独加礼敬，幕中之士，后多显达。 </p>
<p>　　贞元中，天下好进奉以结主恩，征求聚敛，州郡耗竭，韦皋、刘赞、裴肃为之 首。赞死而衍代其位。衍虽不能骤革其弊，居宣州十年，颇勤俭，府库盈溢。及穆 赞代衍，宣州岁馑，遂以钱四十二万贯代百姓税，故宣州人不至流散。贞元二十一 年，诏加工部尚书。 </p>
<p>　　丁公著，字平子，苏州吴郡人。祖衷，父绪，皆不仕。公著生三岁，丧所亲。 七岁，见邻母抱其子，哀感不食，因请于父，绝粒奉道，冀其幽赞，父悯而从之。 年十七，父勉令就学。年二十一，《五经》及第。明年，又通《开元礼》，授集贤 校书郎。秩未终，归侍乡里，不应请辟。居父丧，躬负土成坟，哀毁之容，人为忧 之，里闾闻风，皆敦孝悌。观察使薛华表其行，诏赐粟帛，旌其门闾。 </p>
<p>　　淮南节度使李吉甫慕其才行，荐授太子文学，兼集贤殿校理。吉甫自淮南入相， 廷荐其行，即日授右补阙。迁集贤直学士，寻授水部员外郎，充皇太子及诸王侍读。 著《皇太子及诸王训》十卷。转驾部员外，仍兼旧职。 </p>
<p>　　穆宗即位，未及听政，召居禁中，询访朝典，以宰相许之。公著陈情，词意极 切，超授给事中，赐紫金鱼袋。未几，迁工部侍郎，仍兼集贤殿学士，宠青宫之旧 也。知吏部选事。公著知将欲大用，以疾辞退，因求外官，遂授浙江西道都团练观 察使。二年，授河南尹。皆以清静为理。改尚书右丞，转兵部、吏部侍郎，迁礼部 尚书、翰林侍讲学士。上以浙西灾寇，询求良帅，命检校户部尚书领之。诏赐米七 万硕以赈给，浙民赖之。改授太常卿，以疾请归乡里，未至而终，年六十四。赠右 仆射，废朝一日。著《礼志》十卷。 </p>
<p>　　公著清俭守道，每得一官，未尝不忧色满容。年四十四丧室，以至终身，无妓 妾声乐之好。凶问至日，中外痛惜之。 </p>
<p>　　罗让，字景宣。祖怀操。父珦，官至京兆尹。让少以文学知名，举进士，应诏 对策高等，为咸阳尉。丁父忧，服除，尚衣麻茹菜，不从四方之辟者十余年。李献 为淮南节度使，就其所居，请为从事。除监察御史，转殿中，历尚书郎、给事中， 累迁至福建观察使、兼御史中丞，甚著仁惠。有以女奴遗让者，让问其所因，曰： “本某寺家人。兄姊九人，皆为官所卖，其留者唯老母耳。”让惨然，焚其券书， 以女奴归其母。入为散骑常侍。未几，除江西都团练观察使、兼御史大夫。年七十 一卒。赠礼部尚书。 </p>
<p>　　子劭京，字子峻，进士擢第，又登科。让再从弟咏。咏子劭权，字昭衡，进士 擢第。劭京、劭权知名于时，并历清贯。 </p>
<p>　　赞曰：麒麟凤凰，飞走之类。唯孝与悌，亦为人瑞。表门赐爵，劝乃锡类。彼 禽者枭，伤仁害义。 </p></p>
<div class='pn'><p class='pre'>上一节：<a href='第一百三十七章-卷一百三十七-原文.html'>第一百三十七章-卷一百三十七</a></p><p class='next'>下一节：<a href='第一百三十九章-卷一百三十九-原文.html'>第一百三十九章-卷一百三十九</a></p></div></body>
</html>
