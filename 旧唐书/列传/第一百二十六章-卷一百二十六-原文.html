<!DOCTYPE html>
<html>
<head>
  <meta charset="UTF-8">
  <title>旧唐书-列传-第一百二十六章-卷一百二十六-原文</title>
<style>
    a {
      text-decoration: none;
    }
  </style>
</head>

<body>
<div>
<div>
<p><a id='home' href="../../index.html">首页</a></p><p id='list'>旧唐书-列传<a href='../旧唐书.html#列传'>：目录</a></p>
</div>
<div class='pn'><p class='pre'>上一节：<a href='第一百二十五章-卷一百二十五-原文.html'>第一百二十五章-卷一百二十五</a></p><p class='next'>下一节：<a href='第一百二十七章-卷一百二十七-原文.html'>第一百二十七章-卷一百二十七</a></p></div>
</div>

<h1>第一百二十六章-卷一百二十六<span style='font-size:small'> 原文</span></h1>
<p><p>　　○李宗闵 杨嗣复 子授 损 技 拭 捴</p>
<p>　　杨虞卿 弟汉公 从兄汝士 马植 李让夷 魏 周墀 崔龟从 郑肃 卢商 </p>
<p>　　李宗闵，字损之，宗室郑王元懿之后。祖自仙，楚州别驾。父，宗正卿，出为 华州刺史、镇国军潼关防御等使。兄夷简，元和中宰相。宗闵，贞元二十一年进士 擢第，元和四年，复登制举贤良方正科。 </p>
<p>　　初，宗闵与牛僧孺同年登进士第，又与僧孺同年登制科。应制之岁，李吉甫为 宰相当国，宗闵、僧孺对策，指切时政之失，言甚鲠直，无所回避。考策官杨于陵、 韦贯之、李益等又第其策为中等，又为不中第者注解牛、李策语，同为唱诽。又言 翰林学士王涯甥皇甫湜中选，考核之际，不先上言。裴垍时为学士，居中覆视，无 所异同。吉甫泣诉于上前，宪宗不获已，罢王涯、裴垍学士。垍守户部侍郎，涯守 都官员外郎，吏部尚书杨于陵出为岭南节度使，吏部员外郎韦贯之出为果州刺史。 王涯再贬虢州司马，贯之再贬巴州刺史；僧孺、宗闵亦久之不调，随牒诸侯府。七 年，吉甫卒，方入朝为监察御史，累迁礼部员外郎。 </p>
<p>　　元和十二年，宰相裴度出征吴元济，奏宗闵为彰义军观察判官。贼平，迁驾部 郎中，又以本官知制诰。穆宗即位，拜中书舍人。时自宗正卿出刺华州，父子同时 承恩制，人士荣之。长庆元年，子婿苏巢于钱徽下进士及第，其年，巢覆落。宗闵 涉请托，贬剑州刺史。时李吉甫子德裕为翰林学士，钱徽榜出，德裕与同职李绅、 元稹连衡言于上前，云徽受请托，所试不公，故致重覆。比相嫌恶，因是列为朋党， 皆挟邪取权，两相倾轧。自是纷纭排陷，垂四十年。 </p>
<p>　　复入为中书舍人。三年冬，权知礼部侍郎。四年，贡举事毕，权知兵部侍郎。 宝历元年，正拜兵部侍郎，父忧免。太和二年，起为吏部侍郎，赐金紫之服。三年 八月，以本官同平章事。 </p>
<p>　　时裴度荐李德裕，将大用。德裕自浙西入朝，为中人助宗闵者所沮，复出镇。 寻引牛僧孺同知政事，二人唱和，凡德裕之党皆逐之。累转中书侍郎、集贤大学士。 七年，德裕作相。六月，罢宗闵知政事，检校礼部尚书、同平章事、兴元尹、山南 西道节度使。 </p>
<p>　　宗闵为吏部侍郎时，因驸马都尉沈结托女学士宋若宪及知枢密杨承和，二人 数称之于上前，故获征用。及德裕秉政，群邪不悦，而郑注、李训深恶之。文宗乃 复召宗闵于兴元，为中书侍郎、平章事，命德裕代宗闵为兴元尹。既再得权位，辅 之以训、注，尤恣所欲，进封襄武侯，食邑千户。 </p>
<p>　　九年六月，京兆尹杨虞卿得罪，宗闵极言救解，文宗怒叱之曰：“尔尝谓郑覃 是妖气，今作妖，覃耶、尔耶？”翌日，贬明州刺史，寻再贬处州长史。七月，郑 注发沈、宋若宪事，内官杨承和、韦元素、沈及若宪姻党坐贬者十余人，又贬 宗闵潮州司户。时训、注窃弄威权，凡不附己者，目为宗闵、德裕之党，贬逐无虚 日，中外震骇，连月阴晦，人情不安。九月诏曰： </p>
<p>　　朕承天缵历，烛理不明，劳虚襟以求贤，励宽德以容众。顷者，或台辅乖弼违 之道，而具僚扇朋附之风；翕然相从，实篸彝宪。致使薰莸共器，贤不肖并驰；退 迹者成后时之夫，登门者有迎吠之客。缪戾之气，堙郁和平，而望阴阳顺时，疵疠 不作；朝廷清肃，班列和安，自古及今，未尝有也。今既再申朝典，一变浇风，扫 清朋比之徒，匡饬贞廉之俗。凡百卿士，惟新令猷。如闻周行之中，尚蓄疑惧，或 有妄相指目，令不自安，今斯旷然，明喻朕意。应与宗闵、德裕或亲或故及门生旧 吏等，除今日已前黜远之外，一切不问。各安职业，勿复为嫌。 </p>
<p>　　文宗以二李朋党，绳之不能去，尝谓侍臣曰：“去河北贼非难，去此朋党实难。” 宗闵虽骤放黜，竟免李训之祸。 </p>
<p>　　开成元年，量移衢州司马。三年，杨嗣复辅政，与宗闵厚善，欲拔用之，而畏 郑覃沮议，乃托中人密讽于上。上以嗣复故，因紫宸对，谓宰相曰：“宗闵在外四 五年，宜别授一官。”郑覃曰：“陛下怜其地远，宜移近内地三五百里，不可再用 奸邪。陛下若欲用宗闵，臣请先退。”陈夷行曰：“比者，宗闵得罪，以朋党之故， 恕死为幸。宝历初，李续之、张又新、苏景胤等，朋比奸险，几倾朝廷，时号‘八 关十六子’。”李珏曰：“主此事者，罪在逢吉。李续之居丧服阕，不可不与一官， 臣恐中外衣冠，交兴议论，非为续之辈也。”夷行曰：“昔舜逐四凶天下治。朝廷 求理，何惜此十数纤人？”嗣复曰：“事贵得中，不可但徇憎爱。”上曰：“与一 郡可也。”郑覃曰：“与郡太优，止可洪州司马耳。”夷行曰：“宗闵养成郑注之 恶，几覆邦家，国之巨蠹也。”嗣复曰：“比者，陛下欲加郑注官，宗闵不肯，陛 下亦当记忆。”覃曰：“嗣复党庇宗闵。臣观宗闵之恶，甚于李林甫。”嗣复曰： “覃语大过。昔玄宗季年，委用林甫，妒贤害能，破人家族。宗闵在位，固无此事。 况太和末，宗闵、德裕同时得罪。二年之间，德裕再领重镇，而宗闵未离贬所。陛 下惩恶劝善，进退之理宜均，非臣独敢党庇。昨殷侑与韩益奏官及章服，臣以益前 年犯赃，未可其奏；郑覃托臣云‘幸且勿论。’孰为党庇？”翌日，以宗闵为杭州 刺史。四年冬，迁太子宾客，分司东都。时郑覃、陈夷行罢相，嗣复方再拔用宗闵 知政事，俄而文宗崩。 </p>
<p>　　会昌初，李德裕秉政，嗣复、李珏皆窜岭表。三年，刘稹据泽潞叛。德裕以宗 闵素与刘从谏厚，上党近东都，宗闵分司非便，出为封州刺史。又发其旧事，贬郴 州司马，卒于贬所。 </p>
<p>　　子琨、瓚，大中朝皆进士擢第。令狐綯作相，特加奖拔。瓚自员外郎知制诰， 历中书舍人、翰林学士。綯罢相，出为桂管观察使。御军无政，为卒所逐，贬死。 </p>
<p>　　自天宝艰难之后，宗室子弟，贤而立功者，唯郑王、曹王子孙耳。夷简再从季 父汧国公勉，德宗朝宰相。夷简诸弟夷亮、夷则、夷范，皆登进士第。宗闵弟宗冉。 宗冉子深、汤。汤累官至给事中，咸通中践更台阁，知名于时。 </p>
<p>　　杨嗣复，字继之，仆射于陵子也。初，于陵十九登进十第，二十再登博学宏词 科，谓补润州句容尉。浙西观察使韩滉有知人之鉴，见之甚悦。滉有爱女，方择佳 婿，谓其妻柳氏曰：“吾阅人多矣，无如杨生贵而有寿，生子必为宰相。”于陵秩 满，寓居扬州而生嗣复。后滉见之，抚其首曰：“名位果逾于父，杨门之庆也。” 因字曰庆门。 </p>
<p>　　嗣复七八岁时已能秉笔为文。年二十，进士擢第。二十一，又登博学宏词科， 释褐秘书省校书郎。迁右拾遗，直史馆。以嗣复深于礼学，改太常博士。元和十年， 累迁至刑部员外郎。郑余庆为详定礼仪使，奏为判官，改礼部员外郎。时父于陵为 户部侍郎，嗣复上言与父同省非便，请换他官。诏曰：“应同司官有大功以下亲者， 但非连判及勾检之官并官长，则不在回避之限。如官署同，职司异，虽父子兄弟无 所避嫌。”再迁兵部郎中。长庆元年十月，以库部郎中知制诰，正拜中书舍人。 </p>
<p>　　嗣复与牛僧孺、李宗闵皆权德舆贡举门生，情义相得，进退取舍，多与之同。 四年，僧孺作相，欲荐拔大用，又以于陵为东都留守。未历相位，乃令嗣复权知礼 部侍郎。宝历年元二月，选贡士六十八人，后多至达官。文宗即位，拜户部侍郎。 以父于陵太子少傅致仕，年高多疾，恳辞侍养，不之许。太和四年，丁父忧免。七 年三月，起为尚书左丞。其年宗闵罢相，德裕辅政。七月，以嗣复检校礼部尚书、 梓州刺史、剑南东川节度观察等使。九年，宗闵复知政事。三月，以嗣复检校户部 尚书、成都尹、剑南西川节度副大使知节度事、观察处置等使。 </p>
<p>　　开成二年十月，入为户部侍郎，领诸道盐铁转运使。三年正月，与同列李珏并 以本官同平章事，领使如故，进阶金紫，弘农伯，食邑七百户。上以币轻钱重，问 盐铁使何以去其太甚？嗣复曰：“此事累朝制置未得，但且禁铜，未可变法。法变 扰人，终亦未罢去弊。”李珏曰：“禁铜之令，朝廷常典，但行之不严，不如无令。 今江淮已南，铜器成肆，市井逐利者，销钱一缗，可为数器，售利三四倍。远民不 知法令，率以为常。纵国家加炉铸钱，何以供销铸之弊？所以禁铜之令，不得不严。” </p>
<p>　　八月，紫宸奏事，曰：“圣人在上，野无遗贤。陆洿上疏论兵，虽不中时事， 意亦可奖。闲居苏州累年，宜与一官。”李珏曰：“士子趋竞者多，若奖陆洿，贪 夫知劝矣。昨窦洵直论事，陛下赏之以币帛，况与陆洿官耶？”帝曰：“洵直奖其 直心，不言事之当否。”郑覃曰：“若苞藏则不可知。”嗣复曰：“臣深知洵直无 邪恶，所奏陆洿官，尚未奉圣旨。”郑覃曰：“陛下须防朋党。”嗣复曰：“郑覃 疑臣朋党，乞陛下放臣归去。”因拜乞罢免。李珏曰：“比来朋党，近亦稍弭。” 覃曰：“近有小朋党生。”帝曰：“此辈凋丧向尽。”覃曰：“杨汉公、张又新、 李续之即今尚在。”珏曰：“今有边事论奏。”覃曰：“论边事安危，臣不如珏； 嫉恶则珏不如臣。”嗣复曰：“臣闻左右佩剑，彼此相笑。臣今不知郑覃指谁为朋 党。”因当香案前奏曰：“臣待罪宰相，不能申夔、龙之道，唯以朋党见讥，必乞 陛下罢臣鼎职。”上慰勉之。文宗方以政事委嗣复，恶覃言切。 </p>
<p>　　帝延英谓宰臣曰：“人传符谶之语，自何而来？”嗣复对曰：“汉光武好以谶 书决事，近代隋文帝亦信此言，自是，此说日滋，只如班彪《王命论》所引，盖矫 意以止贼乱，非所重也。”李珏曰：“丧乱之时，佐命者务神符命；理平之代，只 合推诸人事。”上曰：“卿言是也。”帝又曰：“天后用人，有自布衣至宰相者， 当时还得力否？”嗣复曰：“天后重行刑辟，轻用官爵，皆自图之计耳。凡用人之 道，历试方见其能否。当艰难之时，或须拔擢，无事之日，不如且循资级。古人拔 卒为将，非治平之时，盖不获已而用之也。”上又问新修《开元政要》，叙致何如。 嗣复曰：“臣等未见。陛下若欲遗之子孙，则请宣付臣等，参详可否。玄宗或好游 畋，或好声色，与贞观之政不同，故取舍须当，方堪流传。” </p>
<p>　　四年五月，上问延英政事，逐日何人记录监修？李珏曰：“是臣职司。”陈夷 行曰：“宰相所录，必当自伐，圣德即将掩之。臣所以频言，不欲威权在下。”珏 曰：“夷行此言，是疑宰相中有卖威权、货刑赏者。不然，何自为宰相而出此言？ 臣累奏求退，若得王傅，臣之幸也。”郑覃曰：“陛下开成元年、二年政事至好， 三年、四年渐不如前。”嗣复曰：“元年、二年是郑覃、夷行用事，三年、四年臣 与李珏同之。臣蒙圣慈擢处相位，不能悉心奉职。郑覃云‘三年之后，一年不如一 年’，臣之罪也。陛下纵不诛夷，臣合自求泯灭。”因叩头曰：“臣今日便辞玉阶， 不敢更入中书。”即趋去。上令中使召还，劳之曰：“郑覃失言，卿何及此？”覃 起谢曰：“臣性愚拙，言无顾虑。近日事亦渐好，未免些些不公，亦无甚处。臣亦 不独斥嗣复，遽何至此。所为若是，乃嗣复不容臣耳。”嗣复曰：“陛下不以臣微 才，用为中书侍郎。时政善否，其责在臣。陛下月费俸钱数十万，时新珍异，必先 赐与，盖欲辅佐圣明，臻于至理。既一年不如一年，非惟臣合得罪，亦上累圣德。 伏请别命贤能，许臣休退。”上曰：“郑覃之言偶然耳，奚执咎耶？”嗣复数日不 入，上表请罢。帝方委用，乃罢郑覃、夷行知政事。自是，政归嗣复，进加门下侍 郎。明年正月，文宗崩。 </p>
<p>　　先是，以敬宗子陈王为皇太子。中尉仇士良违遗令立武宗。武宗之立，既非宰 相本意，甚薄执政之臣。其年秋，李德裕自淮南入辅政。九月，出嗣复为湖南观察 使。明年，诛枢密薛季稜、刘弘逸。中人言：“二人顷附嗣复、李珏，不利于陛下。” 武宗性急，立命中使往湖南、桂管，杀嗣复与珏。宰相崔郸、崔珙等亟请开延英， 因极言国朝故事，大臣非恶逆显著，未有诛戮者，愿陛下复思其宜。帝良久改容曰： “朕缵嗣之际，宰相何尝比数。李珏、季稜志在扶册陈王，嗣复、弘逸志在树立安 王。立陈王犹是文宗遗旨，嗣复欲立安王，全是希杨妃意旨。嗣复尝与妃书云： ‘姑姑何不敩则天临朝？’”珙等曰：“此事暧昧，真虚难辨。”帝曰：“杨妃曾 卧疾，妃弟玄思，文宗令入内侍疾月余，此时通导意旨。朕细问内人，情状皎然， 我不欲宣出于外。向使安王得志，我岂有今日？然为卿等恕之。”乃追潭、桂二中 使，再贬嗣复潮州刺史。 </p>
<p>　　宣宗即位，征拜吏部尚书。大中二年，自潮阳还，至岳州病，一日而卒，时年 六十六。赠左仆射，谥曰孝穆。 </p>
<p>　　子损、授、技、拭、捴，而授最贤。 </p>
<p>　　授，字得符，大中九年进士擢第，释褐从事诸侯府，入为鄠县尉、集贤校理。 历监察御史、殿中，分务东台。再迁司勋员外郎、洛阳令、兵部员外郎。李福为东 都留守，奏充判官，改兵部郎中，由吏部拜左谏议大夫、给事中，出为河南尹。卢 携作相，召拜工部侍郎。黄巢犯京师，僖宗幸蜀，征拜户部侍郎。以母病，求散秩， 改秘书监分司。车驾还，拜兵部侍郎。宰相有报怨者，改左散骑常侍、国子祭酒， 又转太子宾客。从昭宗在华下，改刑部尚书、太子少保。卒，赠左仆射。 </p>
<p>　　子煚，字公隐，进士及第，再迁左拾遗。昭宗初即位，喜游宴，不恤时事，煚 上疏极谏，帝面赐绯袍象笏。崔安潜出镇青州，辟为支使。不至镇，改太常博士。 历主客、户部二员外郎。关中乱，崔胤引硃全忠入京师，乃挈家避地湖南，官终谏 议大夫。 </p>
<p>　　损，字子默，以廕受官，为蓝田尉。三迁京兆府司录参军，入为殿中侍御史。 家在新昌里，与宰相路岩第相接。岩以地狭，欲易损马厩广之，遣人致意。时损伯 叔昆仲在朝者十余人，相与议曰：“家门损益恃时相，何可拒之？”损曰：“非也。 凡尺寸地，非吾等所有。先人旧业，安可以奉权臣？穷达，命也。”岩不悦。会差 制使鞫狱黔中，乃遣损使焉。逾年而还，改户部员外郎、洛阳县令。入为吏部员外， 出为绛州刺史。路岩罢相，征拜给事中，迁京兆尹。卢携作相，有宿憾，复拜给事 中，出为陕虢观察使。时军乱，逐前使崔荛。损至，尽诛其乱首。逾年，改青州刺 史、御史大夫、淄青节度使。又检校刑部尚书、郓州刺史、天平军节度使。未赴郓， 复留青州，卒于镇。 </p>
<p>　　技进士及第，位至中书舍人。 </p>
<p>　　拭官终考功员外郎。捴终兵部郎中。拭、捴并进士擢第。 </p>
<p>　　杨虞卿，字师皋，虢州弘农人。祖燕客。父宁，贞元中为长安尉。少有栖遁之 志，以处士征入朝。有口辩，优游公卿间。窦参尤重之，会参贬，仕进不达而卒。 </p>
<p>　　虞卿，元和五年进士擢第，又应博学宏辞科。元和末，累官至监察御史。穆宗 初即位，不修政道，盘游无节，虞卿上疏谏曰： </p>
<p>　　臣闻鸢乌遭害则仁鸟逝，诽谤不诛则良言进。况诏旨勉谕，许陈愚诚，故臣不 敢避诛，以献狂瞽。 </p>
<p>　　窃闻尧、舜受命，以天下为忧，不闻以位为乐。况北虏犹梗，西戎未宾，两河 之疮磐未平，五岭之妖氛未解。生人之疾苦尽在，朝廷之制度莫修，边储屡空，国 用犹屈。固未可以高枕无虞也。 </p>
<p>　　陛下初临万宇，有忧天下之志。宜日延辅臣公卿百执事，凝旒而问，造膝以求， 使四方内外，有所观焉。自听政已来，六十日矣，八开延英，独三数大臣仰龙颜， 承圣问。其余侍从诏诰之臣，偕入而齐出，何足以闻政事哉！谏臣盈廷，忠言未闻 于圣听，臣实羞之。盖由主恩尚疏，而众正之路未启也。 </p>
<p>　　夫公卿大臣，宜朝夕接见论道，赐与从容，则君臣之情相接，而理道备闻矣。 今自宰相已下四五人，时得顷刻侍坐，天威不远，鞠躬陨越，随旨上下，无能往来。 此由君太尊、臣太卑故也。自公卿已下，虽历践清地，曾未祗奉天睠，以承下问， 郁塞正路，偷安幸门。况陛下神圣如五帝，臣下莫能望清光。所宜周遍顾问，惠其 气色，使支体相辅，君臣喻明。陛下求理于公卿，公卿求理于臣辈，自然上下孜孜 相问，使进忠若趋利，论政若诉冤。如此而不闻过失、不致升平者，未之有也。 </p>
<p>　　自古帝王，居危思安之心不相殊，而居安虑危之心不相及，故不得皆为圣帝明 王。 </p>
<p>　　小臣疏贱，岂宜及此，独不忍冒荣偷禄，以负圣朝。惟陛下图之。 </p>
<p>　　帝深奖其言。寻令奉使西北边，犒赏戍卒，迁侍御史，再转礼部员外郎、史馆 修撰。长庆四年八月，改吏部员外郎。 </p>
<p>　　太和二年，南曹令史李幹等六人，伪出告身签符，卖凿空伪官，令赴任者六十 五人，取受钱一万六千七百三十贯。虞卿按得伪状，捕幹等移御史台鞫劾。幹称六 人共率钱二千贯，与虞卿典温亮，求不发举伪滥事迹。乃诏给事中严休复、中书 舍人高钺、左丞韦景休充三司推案，而温亮逃窜。幹等既伏诛，虞卿以检下无术， 停见任。 </p>
<p>　　及李宗闵、牛僧孺辅政，起为左司郎中。五年六月，拜谏议大夫，充弘文馆学 士，判院事。六年，转给事中。七年，宗闵罢相，李德裕知政事，出为常州刺史。 </p>
<p>　　虞卿性柔佞，能阿附权幸以为奸利。每岁铨曹贡部，为举选人驰走取科第，占 员阙，无不得其所欲；升沉取舍，出其脣吻。而李宗闵待之如骨肉，以能朋比唱和， 故时号党魁。八年，宗闵复入相，寻召为工部侍郎。九年四月，拜京兆尹。其年六 月，京师讹言郑注为上合金丹，须小兒心肝，密旨捕小兒无算。民间相告语，扃锁 小兒甚密，街肆汹汹。上闻之不悦，郑注颇不自安。御史大夫李固言素嫉虞卿朋党， 乃奏曰：“臣昨穷问其由，此语出于京兆尹从人，因此扇于都下。”上怒，即令收 虞卿下狱。虞卿弟汉公并男知进等八人自系，挝鼓诉冤，诏虞卿归私第。翌日，贬 虔州司马，再贬虔州司户，卒于贬所。 </p>
<p>　　子知进、知退、堪，弟汉公，皆登进士第。知退历都官、户部二郎中；堪库部、 吏部二员外郎。 </p>
<p>　　汉公，太和八年擢进士第，又书判拔萃，释褐为李绛兴元从事。绛遇害，汉公 遁而获免。累迁户部郎中、史馆修撰。太和七年，迁司封郎中。 </p>
<p>　　汉公子范、筹，皆登进士第，累辟使府。 </p>
<p>　　虞卿从兄汝士。汝士，字慕巢，元和四年进士擢第，又登博学宏词科，累辟使 府。长庆元年为右补阙。坐弟殷士贡举覆落，贬开江令。入为户部员外，再迁职方 郎中。太和三年七月，以本官知制诰。时李宗闵、牛僧孺辅政，待汝士厚。寻正拜 中书舍人，改工部侍郎。八年，出为同州刺史。九年九月，入为户部侍郎。开成元 年七月，转兵部侍郎。其年十二月，检校礼部尚书、梓州刺史、剑南东川节度使。 时宗人嗣复镇西川，兄弟对居节制，时人荣之。四年九月，入为吏部侍郎，位至尚 书，卒。 </p>
<p>　　子知温、知远、知权，皆登进士第。 </p>
<p>　　知温累官至礼部郎中、知制诰，入为翰林学士、户部侍郎，转左丞。出为河南 尹、陕虢观察使。迁检校兵部尚书、襄州刺史、山南东道节度使。 </p>
<p>　　知温弟知至，累官至比部郎中、知制诰。坐故府刘瞻罢相，贬官。知至亦贬琼 州司马。入为谏议大夫，累迁京兆尹、工部侍郎。知温、知至皆位至列曹尚书。 </p>
<p>　　汝士弟鲁士。鲁士，字宗尹，本名殷士。长庆元年，进士擢第，其年诏翰林覆 试。殷士与郑朗等覆落，因改名鲁士。复登制科，位不达而卒。 </p>
<p>　　初汝士中第，有时名，遂历清贯。其年诸子皆至正卿，郁为昌族。所居静恭里， 知温兄弟，并列门戟。咸通中，昆仲子孙，在朝行方镇者十余人。 </p>
<p>　　马植，扶风人。父曛。植，元和十四年进士擢第，又登制策科，释褐寿州团练 副使。得秘书省校书郎，三迁饶州刺史。开成初，迁安南都护、御史中丞、安南招 讨使。 </p>
<p>　　植文雅之余，长于吏术。三年，奏：“当管羁縻州首领，或居巢穴自固，或为 南蛮所诱，不可招谕，事有可虞。臣自到镇，约之以信诚，晓之以逆顺。今诸首领， 总发忠言，愿纳赋税。其武陆县请升为州，以首领为刺史。”从之。又奏陆州界废 珠池复生珠。以能政，就加检校左散骑常侍，加中散大夫，转黔中观察使。会昌中， 入为大理卿。 </p>
<p>　　植以文学政事为时所知。久在边远，及还朝，不获显官，必微有望，李德裕素 不重之。宣宗即位，宰相白敏中与德裕有隙，凡德裕所薄者，必不次拔擢之。乃加 植金紫光禄大夫，行刑部侍郎，充诸道盐铁转运使。转户部侍郎，领使如故。俄以 本官同平章事，迁中书侍郎，兼礼部尚书。敏中罢相，植亦罢为太子宾客，分司东 都。数年，出为许州刺史、检校刑部尚书、忠武军节度观察等使。大中末，迁汴州 刺史、宣武军节度观察等使。卒于镇。 </p>
<p>　　李让夷，字达心，陇西人。祖悦，父应规。让夷，元和十四年擢进士第，释褐 诸侯府。太和初入朝，为右拾遗，召充翰林学士，转左补阙。三年，迁职方员外郎、 左司郎中，充职。九年，拜谏议大夫。 </p>
<p>　　开成元年，以本官兼知起居舍人事。时起居舍人李褒有痼疾，请罢官。宰臣李 石奏阙官，上曰：“褚遂良为谏议大夫，尝兼此官，卿可尽言今谏议大夫姓名。” 石遂奏李让夷、冯定、孙简、萧俶。帝曰：“让夷可也。”李固言欲用崔球、张次 宗。郑覃曰：“崔球游宗闵之门，赤墀下秉笔记注，为千古法，不可用朋党。如裴 中孺、李让夷，臣不敢有纤芥异论。”其为人主大臣知重如此。二年，拜中书舍人。 以郑覃此言，深为李珏、杨嗣复所恶，终文宗世，官不达。 </p>
<p>　　及德裕秉政，骤加拔擢，历工、户二侍郎，转左丞。累迁检校尚书右仆射，俄 拜中书侍郎，同平章事。宣宗即位罢相，以太子宾客分司卒。 </p>
<p>　　魏抃，字申之，钜鹿人。五代祖文贞公征，贞观朝名相。曾祖殷，汝阳令。祖 明，亦为县令。父冯，献陵台令。抃，太和七年登进士第。杨汝士牧同州，辟为防 御判官，得秘书省校书郎。汝士入朝，荐为右拾遗。文宗以抃魏徵之裔，颇奇待之。 </p>
<p>　　前邕管经略使董昌龄枉杀录事参军衡方厚，坐贬溆州司户。至是量移硖州刺史， 抃上疏论之曰：“王者施涣汗之恩以赦有罪，唯故意杀人无赦。昌龄比者录以微效， 授之方隅，不能祗慎宠光，恣其狂暴，无辜专杀，事迹显彰。妻孥衔冤，万里披诉。 及按鞫伏罪，贷以微生，中外议论，以为屈法。今若授之牧守，以理疲人，则杀人 者拔擢，而冤苦者何伸？交紊宪章，有乘至理。”疏奏，乃改为洪州别驾。 </p>
<p>　　御史中丞李孝本，皇族也，坐李训诛，有女没人掖廷。抃谏曰： </p>
<p>　　臣闻治国家者，先资于德义；德义不修，家邦必坏。故王者以德服人，以义使 人。服使之术，要在修身；修身之道，在于孜孜。夫一失百亏之戒，存乎久要之源。 前志曰：“勿以小恶而为之，勿以小善而不为。”斯则惧於渐也！臣又闻，君如日 焉，显晦之微，人皆瞻仰；照临之大，何以掩藏？前代设敢谏之鼓，立诽谤之木， 贵闻其过也。陛下即位以来，诞敷文德，不悦声色，出后宫之怨妇，配在外之鳏夫。 洎今十年，未尝采择。自数月已来，天睠稍回，留神妓乐，教坊百人、二百人，选 试未已；庄宅司收市，亹癖有闻。昨又宣取李孝本之女入内。宗姓不异，宠幸何名？ 此事深累慎修，有亏一篑。陛下九重之内，不得闻知。凡此之流，大生物议，实伤 理道之本，未免尘秽之嫌。夫欲人不知，莫若勿为。谚曰：“止寒莫若重裘，止谤 莫若自修。”伏希陛下照鉴不惑；崇千载之盛德，去一旦之玩好。教坊停息，宗女 遣还，则大正人伦之风，深弘王者之体。 </p>
<p>　　疏奏，帝即日出孝本女，迁抃右补阙。诏曰：“昔乃先祖贞观中谏书十上，指 事直言，无所避讳。每览国史，未尝不沉吟伸卷，嘉尚久之。尔为拾遗，其风不坠， 屡献章疏，必道其所以。至于备洒扫于诸王，非自广其声妓也；恤髫龀之宗女，固 无嫌于征取也。虽然，疑似之间，不可家至而户晓。尔能词旨深切，是博我之意多 也。噫！人能匪躬謇谔，似其先祖；吾岂不能虚怀延纳，仰希贞观之理欤？而抃居 官日浅，未当叙进，吾岂限以常典，以待直臣！可右补阙。”帝谓宰臣曰：“昔太 宗皇帝得魏徵，裨补阙失，弼成圣政。我得魏抃，于疑似之间，必能极谏。不敢希 贞观之政，庶几处无过之地矣。” </p>
<p>　　教坊副使云朝霞善吹笛，新声变律，深惬上旨。自左骁卫将军宣授兼扬府司马。 宰臣奏曰：“扬府司马品高，郎官刺史迭处，不可授伶官。”上意欲授之，因宰臣 对，亟称朝霞之善。抃闻之，累疏陈论，乃改授润州司马。荆南监军使吕令琮从人， 擅入江陵县，毁骂县令韩忠，观察使韦长申状与枢密使诉之。抃上疏曰：“伏以州 县侵屈，只合上闻。中外关连，须存旧制。韦长任膺廉使，体合精详，公事都不奏 闻，私情擅为逾越。况事无巨细，不可将迎。县令官业有乖，便宜理罪；监军职司 侵越，即合闻天。或以虑烦圣听，何不但申门下？今则首紊常典，理合纠绳。伏望 圣慈，速加惩戒！”疏奏不出，时论惜之。 </p>
<p>　　三年，转起居舍人。紫宸中谢，帝谓之曰：“以卿论事忠切，有文贞之风，故 不循月限，授卿此官。”又谓之曰：“卿家有何旧书诏？”对曰：“比多失坠，惟 簪笏见存。”上令进来。郑覃曰：“在人不在笏。”上曰：“郑覃不会我意，此即 《甘棠》之义，非在笏而已。”抃将退，又召诫之曰：“事有不当，即须奏论。” 抃曰：“臣顷为谏官，合伸规讽。今居史职，职在记言，臣不敢辄逾职分。”帝曰： “凡两省官并合论事，勿拘此言。”寻以本官直弘文馆。 </p>
<p>　　四年，拜谏议大夫，仍兼起居舍人，判弘文馆事。紫宸入阁，遣中使取抃起居 注，欲视之。抃执奏曰：“自古置史官，书事以明鉴诫。陛下但为善事，勿畏臣不 书。如陛下所行错忤，臣纵不书，天下之人书之。臣以陛下为文皇帝，陛下比臣如 褚遂良。”帝又曰：“我尝取观之。”抃曰：“由史官不守职分，臣岂敢陷陛下为 非法？陛下一览之后，自此书事须有回避。如此，善恶不直，非史也。遗后代，何 以取信？”乃止。 </p>
<p>　　初立朝，为李固言、李珏、杨嗣复所引，数年之内，至谏议大夫。武宗即位， 李德裕用事，抃坐杨、李之党，出为汾州刺史。杨、李贬官，抃亦贬信州长史。宣 宗即位，白敏中当国，量移郢州刺史，寻换商州。二年，内征为给事中，迁御史中 丞。谢日，面赐金紫之服。弹驸马都尉杜中立赃罪，贵戚惮之。兼户部侍郎，判本 司事。抃奏曰：“御史台纪纲之地，不宜与泉货吏杂处，乞罢中司，专综户部公事。” 从之。 </p>
<p>　　寻以本官同平章事，判使如故。谢日，奏曰：“臣无夔、契之才，骤叨夔、契 之任，将何以仰报鸿私？今边戍粗安，海内宁息，臣愚所切者，陛下未立东宫，俾 正人传导，以存副贰之重。”因泣下。上感而听之。 </p>
<p>　　先是，累朝人君不欲人言立储贰，若非人主己欲，臣下不敢献言。宣宗春秋高， 嫡嗣未辨，抃作相之日，率先启奏，人士重之。寻兼集贤大学士。詹毗国献象，抃 以其性不安中土，请还其使，从之。太原节度使李业杀降虏，北边大扰。业有所恃， 人不敢非。抃即奏其事，乃移业滑州。加中书侍郎。大理卿马曙从人王庆告曙家藏 兵甲。曙坐贬官，而庆无罪。抃引法律论之，竟杖杀庆。 </p>
<p>　　进阶银青光禄大夫，兼礼部尚书、监修国史。修成《文宗实录》四十卷，上之。 其修史官给事中卢耽、太常少卿蒋偕、司勋员外郎王讽、右补阙卢告、膳部员外郎 牛丛，皆颁赐锦彩、银器，序迁职秩。抃转门下侍郎，兼户部尚书。大中十年，以 本官平章事、成都尹、剑南西川节度副大使知节度事。十一年，以疾求代，征拜吏 部尚书。以疾未痊，乞授散秩，改检校右仆射，守太子少保。十二年十二月卒，时 年六十六，赠司徒。 </p>
<p>　　抃仪容魁伟，言论切直，与同列上前言事，他宰相必委曲规讽，唯抃谠言无所 畏避。宣宗每曰：“魏谟绰有祖风，名公子孙，我心重之。”然竟以语辞太刚，为 令狐綯所忌，罢之。 </p>
<p>　　抃尝钞撮子书要言，以类相从，二十卷，号曰《魏氏手略》。有文集十卷。 </p>
<p>　　子潜、滂。潜登进士第。潜子敖，韦琮甥。后琮为相，潜历显官。 </p>
<p>　　周墀，字德升，汝南人。祖颋，父霈。墀，长庆二年擢进士第，太和末，累迁 至起居郎。墀能为古文，有史才。文宗重之，补集贤学士，转考功员外郎，仍兼起 居舍人事。开成二年冬，以本官知制诰，寻召充翰林学士。三年，迁职方郎中。四 年十月，正拜中书舍人，内职如故。武宗即位，出为华州刺史、镇国军潼关防御等 使，改鄂州刺史、御史中丞、鄂岳观察使。会昌六年十一月，迁洪州刺史、江南西 道观察使。大中初，检校礼部尚书、滑州刺史、义成军节度、郑滑观察等使、上柱 国、汝南男，食邑三百户。入朝为兵部侍郎、判度支。寻以本官同平章事，累迁银 青光禄大夫、中书侍郎、监修国史，兼刑部尚书。罢相，检校刑部尚书、梓州刺史、 御史大夫、剑南东川节度使。未行，追制改检校右仆射，加食邑五百户。历方镇卒。 </p>
<p>　　崔龟从，字玄告，清河人。祖璜，父诚，官微。龟从，元和十二年擢进士第， 又登贤良方正制科，及书判拔萃二科，释褐拜右拾遗。太和二年，改太常博士。 </p>
<p>　　龟从长于礼学，精历代沿革，问无不通。时飨宗庙于敬宗室，祝板称皇帝孝弟。 龟从议曰：“臣审祥孝字，载考礼文，义本主於子孙，理难施於兄弟。按《礼记》 卜虞之文，子孙曰哀，兄弟曰某。然则虞之称哀，与祭之称孝，其义一也。于祖祢 则理宜称孝，於伯仲则止可称名。又东晋温峤议宗庙祝辞，於孝字非子者则不称， 傍亲直言敢告。当时朝议，咸以为宜。今臣上考礼经，无兄弟称孝之义；下征晋史， 有不称傍亲之文。臣谓飨敬宗庙，宜去孝弟两字。” </p>
<p>　　又以祀九宫坛，旧是大祠。龟从议曰：“九宫贵神，经典不载。天宝中，术士 奏请，遂立祠坛。事出一时，礼同郊祀。臣详其图法，皆主星名，纵司水旱兵荒， 品秩不过列宿。今者，五星悉是从祀，日月犹在中祠，岂容九宫独越常礼，备列王 事，诫誓百官？尊卑乖仪，莫甚于此。若以尝在祀典，不可废除，臣请降为中祠。” 制从之。 </p>
<p>　　龟从又以大臣薨谢，不于闻哀日辍朝，奏议曰：“伏以废朝轸悼，义重君臣， 所贵及哀，尤宜示信。自顷已来，辍朝非奏报之时，备礼於数日外。虽遵常制，似 不本情。臣不敢远征古书，请引国朝故事：贞观中任瑰卒，有司对仗奏阙闻，太宗 责其乖礼；岑文本既殁，其夕为罢警严；张公谨之亡，哭之不避辰日。是知闵悼之 意，不宜过时。臣谓大臣薨，礼合辍朝。纵有机务急速，便殿须召宰臣，不临正朝， 无爽事体。如此，则由衷之信，载感于幽明；称情之文，无亏于典礼。”又奏： “文武三品官薨卒辍朝。有未经亲重之官，今任又是散列者，为之变礼，诚恐非宜。 自今后，文武三品以上官，非曾任将相，及曾在密近，宜加恩礼者，余请不在辍朝 之限。”从之。 </p>
<p>　　累转考功郎中、史馆修撰。九年，转司勋郎中、知制诰。十二月，正拜中书舍 人。开成初，出为华州刺史。三年三月，人为户部侍郎，判本司事。四年，权判吏 部尚书铨事。大中四年，为中书侍郎、同平章事，兼吏部尚书。五年七月，撰成 《续唐历》三十卷，上之。六年，罢相，检校吏部尚书，汴州刺史、宣武军节度观 察等使，累历方镇卒。 </p>
<p>　　郑肃，荥阳人。祖烈，父阅，世儒家。肃苦心力学。元和三年，擢进士第，又 以书判拔萃，历佐使府。太和初，入朝为尚书郎。六年，转太常少卿。肃能为古文， 长于经学，左丘明、《三礼》、仪注疑议，博士以下必就肃决之。 </p>
<p>　　时鲁王永有宠，文宗择名儒为其府属，用户部侍郎庾敬休兼王傅，户部郎中李 践方兼司马，以肃本官兼长史，由是知名。明年，鲁王为太子，肃加给事中。九年， 改刑部侍郎，寻改尚书右丞，权判吏部西铨事。开成初，出为陕虢都防御观察使、 兼御史大夫。二年九月，召拜吏部侍郎。帝以肃尝侍太子，言论典正，复令兼太子 宾客，为东宫授经。既而太子失宠，上不悦，有废斥意。肃因召见，深陈邦国大本、 君臣父子之义。上改容嘉之。而太子竟以杨妃故得罪。乃以肃检校礼部尚书，兼河 中尹、河中节度、晋绛观察等使。会昌初，武宗思太子永之无罪，尽诛陷永之党。 朝议称肃忠正，有大臣之节。召拜太常卿，累迁户部、兵部尚书。 </p>
<p>　　五年，以本官同平章事，加中书、门下二侍郎，监修国史，兼尚书右仆射。素 与李德裕亲厚。宣宗即位，德裕罢知政事，肃亦罢相，复为河中节度使。以疾辞， 拜太子太保，卒。 </p>
<p>　　子洎，咸通中累官尚书郎，出为刺史。洎子仁规、仁表，俱有俊才，文翰高逸。 </p>
<p>　　仁规累迁拾遣、补阙、尚书郎、湖州刺史、尚书郎知制诰，正拜中书舍人，卒。 </p>
<p>　　仁表擢第后，从杜审权、赵骘为华州、河中掌书记，入为起居郎。仁表文章尤 称俊拔，然恃才傲物，人士薄之。自谓门地、人物、文章具美，尝曰：“天瑞有五 色云，人瑞有郑仁表。”刘鄴少时，投文於洎，仁表兄弟嗤鄙之。咸通末，鄴为宰 相，仁表竟贬死南荒。 </p>
<p>　　卢商，字为臣，范阳人。祖昂，沣州刺史。父广，河南县尉。商，元和四年擢 进士第，又书判拔萃登科。少孤贫力学，释褐秘书省校书郎。范傅式廉察宣歙，辟 为从事。王播、段文昌相继镇西蜀，商皆佐职为记室，累改礼部员外郎。入朝为工 部员外郎、河南县令，历工部、度支、司封三郎中。太和九年，改京兆少尹，权大 理卿事。 </p>
<p>　　开成初，出为苏州刺史。中谢日，赐金紫之服。 </p>
<p>　　初，郡人苦盐法太烦，奸吏侵渔。商至，籍见户，量所要自售，无定额。苏人 便之，岁课增倍。宰相领盐铁，以其绩上，迁润州刺史、浙西团练观察使。入为刑 部侍郎，转京兆尹。三年，朝廷用兵上党，飞挽越太行者，环地六七镇，以商为户 部侍郎，判度支，兼供军使，军用无阙。逆稹荡平，加检校礼部尚书、梓州刺史、 剑南东川节度使。 </p>
<p>　　宣宗即位，入为兵部侍郎。寻以本官同平章事、范阳郡开国公，食邑二千户， 加兼工部尚书。数年，检校工部尚书，出为鄂岳观察使，就加检校兵部尚书。大中 十三年，以疾求代，征拜户部尚书。其年八月，卒于汉阴驿，时年七十一。 </p>
<p>　　子知远、知微、知宗、僧朗、荛。 </p>
<p>　　史臣曰：宗闵、嗣复，承宗室世家之地胄，有文学政事之美名，徊翔清华，出 入隆显。苟能义以为上，群而不党，议太平于稷、契之列，致人主于勋、华之盛， 遭时得位，谁曰不然？而舍披鸿猷，狎兹鼠辈，养虞卿而射利，抗德裕以报仇。矛 盾相攻，几倾王室，没身蛮瘴，其利伊何？古者，廉、蔺解仇，冀全国体，而邀欢 释憾，实乱大伦。世道销刓，一至于此！崔、魏二丞相，嘉言启奏，无忝正人。墀、 让史才，肃之礼学，商之长者，或登三事，或践六卿，以道始终，夫何不韪。 </p>
<p>　　赞曰：汉诛钩党，魏破疽囊。何邓之后，二李三杨。偷权报怨，任国存亡。书 兹覆辙，敢告岩廊！</p></p>
<div class='pn'><p class='pre'>上一节：<a href='第一百二十五章-卷一百二十五-原文.html'>第一百二十五章-卷一百二十五</a></p><p class='next'>下一节：<a href='第一百二十七章-卷一百二十七-原文.html'>第一百二十七章-卷一百二十七</a></p></div></body>
</html>
