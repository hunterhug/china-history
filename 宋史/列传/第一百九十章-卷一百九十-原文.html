<!DOCTYPE html>
<html>
<head>
  <meta charset="UTF-8">
  <title>宋史-列传-第一百九十章-卷一百九十-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-列传<a href='../宋史.html#列传'>：目录</a></p>
</div>
<div class='pn'><p class='pre'>上一节：<a href='第一百八十九章-卷一百八十九-原文.html'>第一百八十九章-卷一百八十九</a></p><p class='next'>下一节：<a href='第一百九十一章-卷一百九十一-原文.html'>第一百九十一章-卷一百九十一</a></p></div>
</div>

<h1>第一百九十章-卷一百九十<span style='font-size:small'> 原文</span></h1>
<p>聶崇義　邢昺　孫奭　王昭素　孔維　孔宜　崔頌子曥　尹拙　田敏　辛文悅　李覺　崔頤正弟偓佺　李之才<BR><BR> </p><p>　　聶崇義，河南洛陽人。少舉三禮，善禮學，通經旨。<BR><BR> </p><p>　　漢乾祐中，累官至國子禮記博士，校定公羊春秋，刊板于國學。<BR><BR> </p><p>　　周顯德中，累遷國子司業兼太常博士。先是，世宗以郊廟祭器止由有司相承製造，年代浸久，無所規式，乃命崇義檢討摹畫以聞。四年，崇義上之，乃命有司別造焉。<BR><BR> </p><p>　　五年，將禘於太廟，言事者以宗廟無祧室，不當行禘祫之禮。崇義援引故事上言，其略曰：「魏明帝以景初三年正月上仙，至五年二月祫祭，明年又禘，自茲後以五年為禘。且魏以武帝為太祖，至明帝始三帝，未有毀主而行禘祫。其證一也。宋文帝元嘉六年，祠部定十月三日大祠，其太學博士議云：案禘祫之禮，三年一，五年再。宋高祖至文帝裁亦三帝，未有毀主而行禘祫。其證二也。梁武帝用謝廣議，三年一禘，五年一祫，謂之大祭，禘祭以夏，祫祭以冬。且梁武乃受命之君，裁追尊四朝而行禘祫，則知祭者是追養之道，以時移節變，孝子感而思親，故薦以首時，祭以仲月，間以禘祫，序以昭穆，乃禮之經也，非關宗廟備與未備。其證三也。」終從崇義之議。<BR><BR> </p><p>　　未幾，世宗詔崇義參定郊廟祭玉，又詔翰林學士竇儼統領之。崇義因取三禮圖再加考正，建隆三年四月表上之，儼為序。太祖覽而嘉之，詔曰：「禮器禮圖，相承傳用，寖歷年祀，寧免差違。聶崇義典事國庠，服膺儒業，討尋故實，刊正疑訛，奉職效官，有足嘉者。崇義宜量與酬奬，所進三禮圖，宜令太子詹事尹拙集儒學三五人更同參議，所冀精詳，苟有異同，善為商確。」五月，賜崇義紫袍、犀帶、銀器、繒帛以奬之。拙多所駁正，崇義復引經以釋之，悉以下工部尚書竇儀，俾之裁定。儀上奏曰：「伏以聖人制禮，垂之無窮，儒者據經，所傳或異，年祀寖遠，圖繪缺然，踳駁彌深，丹青靡據。聶崇義研求師說，耽味禮經，較於舊圖，良有新意。尹拙爰承制旨，能罄所聞。尹拙駁議及聶崇義答義各四卷，臣再加詳閱，隨而裁置，率用增損，列於注釋，共分為十五卷以聞。」詔頒行之。<BR><BR> </p><p>　　拙、崇義復陳祭玉鼎釜異同之說，詔下中書省集議。吏部尚書張昭等奏議曰：<BR><BR> </p><p>　　按聶崇義稱：祭天蒼璧九寸圓好，祭地黃琮八寸無好，圭、璋、琥並長九寸。自言周顯德三年與田敏等按周官玉人之職及阮諶、鄭玄舊圖，載其制度。<BR><BR> </p><p>　　臣等按周禮玉人之職，只有「璧琮九寸」、「瑑琮八寸」及「璧羨度尺、好三寸以為度」之文，即無蒼璧、黃琮之制。兼引注有爾雅「肉倍好」之說，此即是注「璧羨度」之文，又非蒼璧之制。又詳鄭玄自注周禮，不載尺寸，豈復別作畫圖，違經立異？<BR><BR> </p><p>　　四部書目內有三禮圖十二卷，是隋開皇中敕禮官修撰，其圖第一、第二題云「梁氏」，第十後題云「鄭氏」，又稱不知梁氏、鄭氏名位所出。今書府有三禮圖，亦題「梁氏、鄭氏」，不言名位。厥後有梁正者，集前代圖記更加詳議，題三禮圖曰：「陳留阮士信受禮學於潁川綦冊君，取其說為圖三卷，多不按禮文而引漢事，與鄭君之文違錯。」正刪為二卷，其阮士信即諶也。如梁正之言，可知諶之紕謬。兼三卷禮圖刪為二卷，應在今禮圖之內，亦無改祭玉之說。<BR><BR> </p><p>　　臣等參詳自周公制禮之後，叔孫通重定以來，禮有緯書，漢代諸儒頗多著述，討尋祭玉，並無尺寸之說。魏、晉之後，鄭玄、王肅之學各有生徒，三禮、六經無不論說，檢其書亦不言祭玉尺寸。臣等參驗畫圖本書，周公所說正經不言尺寸，設使後人謬為之說，安得便入周圖？知崇義等以諸侯入朝獻天子夫人之琮璧以為祭玉，又配合「羨度」、「肉好」之言，彊為尺寸，古今大禮，順非改非，於理未通。<BR><BR> </p><p>　　又據尹拙所述禮神之六玉，稱取梁桂州刺史崔靈恩所撰三禮義宗內「昊天及五精帝圭、璧、琮、璜皆長尺二寸，以法十二時；祭地之琮長十寸，以傚地之數」。又引白虎通云：「方中圓外曰璧，圓中方外曰琮。」崇義非之，以為靈恩非周公之才，無周公之位，一朝撰述，便補六玉闕文，尤不合禮。<BR><BR> </p><p>　　臣等竊以劉向之論洪範，王通之作元經，非必挺聖人之姿，而居上公之位，有益於教，不為斐然。臣等以靈恩所撰之書，聿稽古訓，祭玉以十二為數者，蓋天有十二次，地有十二辰，日有十二時，封山之玉牒十二寸，圜丘之籩豆十二列，天子以鎮圭外守，宗后以大琮內守，皆長尺有二寸。又祼圭尺二寸，王者以祀宗廟。若人君親行之郊祭，登壇酌獻，服大裘，搢大圭，行稽奠，而手秉尺二之圭，神獻九寸之璧，不及禮宗廟祼圭之數，父天母地，情亦奚安？則靈恩議論，理未為失，所以自義宗之出，歷梁、陳、隋、唐垂四百年，言禮者引為師法，今五禮精義、開元禮、郊祀錄皆引義宗為標準。近代晉、漢兩朝，仍依舊制。周顯德中田敏等妄作穿鑿，輒有更改。自唐貞觀之後凡三次大修五禮，並因隋朝典故，或節奏繁簡之間稍有釐革，亦無改祭玉之說。伏望依白虎通、義宗、唐禮之制，以為定式。<BR><BR> </p><p>　　又尹拙依舊圖畫釜，聶崇義去釜畫鑊。臣等參詳舊圖，皆有釜無鑊。按易說卦云「坤為釜」，詩云「惟錡及釜」，又云「溉之釜鬵」，春秋傳云「錡釜之器」，禮記云「燔黍捭豚」，解云「古未有甑釜，所以燔捭而祭」。即釜之為用，其來尚矣，故入於禮圖。今崇義以周官祭祀有省鼎鑊，供鼎鑊，又以儀禮有羊鑊、豕鑊之文，乃云畫釜不如畫鑊。今諸經皆載釜之用，誠不可去，又周、儀禮皆有鑊之文，請兩圖之。又若觀諸家祭祀之畫，今代見行之禮，於大祀前一日，光祿卿省視鼎鑊。伏請圖鑊於鼎下。<BR><BR> </p><p>　　詔從之。未幾，崇義卒，三禮圖遂行於世，并畫於國子監講堂之壁。<BR><BR> </p><p>　　崇義為學官，兼掌禮，僅二十年，世推其該博。郭忠恕嘗以其姓嘲之曰：「近貴全為聵，攀龍即作聾。雖然三箇耳，其奈不成聰。」崇義對曰：「僕不能為詩，聊以一聯奉答。」即云：「勿笑有三耳，全勝畜二心。」蓋因其名以嘲之，忠恕大慚，人許其機捷而不失正，真儒者之戲云。<BR><BR> </p><p>　　邢昺字叔明，曹州濟陰人。太平興國初，舉五經，廷試日，召升殿講師、比二卦，又問以羣經發題，太宗嘉其精博，擢九經及第，授大理評事、知泰州鹽城監，賜錢二十萬。昺以是監處楚、泰間，泰僻左而楚會要，鹽食為急，請改隸楚州，從之。明年，召為國子監丞，專講學之任。遷尚書博士，出知儀州，就轉國子博士。代還，賜緋，選為諸王府侍講。雍熙中，遷水部員外郎，改司勳。端拱初，賜金紫，累遷金部郎中。<BR><BR> </p><p>　　真宗即位，改司勳郎中，俄知審刑院，以昺儒者不達刑章，命劉元吉同領其事。是冬，昺上表自陳夙侍講諷，遷右諫議大夫。咸平初，改國子祭酒。二年，始置翰林侍講學士，以昺為之。受詔與杜鎬、舒雅、孫奭、李慕清、崔偓佺等校定周禮、儀禮、公羊穀梁春秋傳、孝經論語爾雅義疏，及成，並加階勳。俄為淮南、兩浙巡撫使。初置講讀之職，即於便坐令昺講左氏春秋，侍讀預焉。五年講畢，宴近臣於崇政殿，賜昺襲衣、金帶加器幣，仍遷工部侍郎，兼國子祭酒、學士如故。知審官院陳恕丁內艱，以昺權知院事。<BR><BR> </p><p>　　景德二年，上言：「亡兄素嘗舉進士，願霑贈典。」特贈大理評事。是夏，上幸國子監閱庫書，問昺經版幾何，昺曰：「國初不及四千，今十餘萬，經、傳、正義皆具。臣少從師業儒時，經具有疏者百無一二，蓋力不能傳寫。今板本大備，士庶家皆有之，斯乃儒者逢辰之幸也。」上喜曰：「國家雖尚儒術，非四方無事何以及此。」上又訪以學館故事，有未振舉者，昺不能有所建明。先是，印書所裁餘紙，鬻以供監中雜用，昺請歸之三司，以裨國用。自是監學公費不給，講官亦厭其寥落。上方興起道術，又令昺與張雍、杜鎬、孫奭舉經術該博、德行端良者，以廣學員。三年，加刑部侍郎。<BR><BR> </p><p>　　昺居近職，常多召對，一日從容與上語及宮邸舊僚，歎其淪喪殆盡，唯昺獨存。翌日賜白金千兩，且詔其妻至宮庭，賜以冠帔。四年，昺以羸老艱於趨步上前，自陳曹州故鄉，願給假一年歸視田里，俟明年郊祀還朝。上命坐慰勞之，因謂曰：「便可權本州，何須假耶？」昺又言楊礪、夏侯嶠同為府僚，二臣沒皆贈尚書。上憫之，翌日謂宰相曰：「此可見其志矣。」即超拜工部尚書，知曹州職如故。<BR><BR> </p><p>　　入辭日，賜襲衣、金帶。是日，特開龍圖閣，召近臣宴崇和殿，上作五、七言詩二首賜之，預宴者皆賦。昺視壁間尚書、禮記圖，指中庸篇曰，凡為天下國家有九經，因陳其大義，上嘉納之。及行，又令近臣祖送，設會於宜春苑。大中祥符初，上東封泰山，昺表曹州民請車駕經由本州，仍令濟陰令王範部送父老詣闕，優詔答之。俄召還。車駕進發，命判留司御史臺。禮畢，進位禮部尚書。<BR><BR> </p><p>　　上勤政憫農，每雨雪不時，憂形於色，以昺素習田事，多委曲訪之。初，田家察陰晴豐凶，皆有狀候，老農之相傳者率有驗，昺多采其說為對。又言：「民之災患大者有四：一曰疫，二曰旱，三曰水，四曰畜災。歲必有其一，但或輕或重耳。四事之害，旱暵為甚，蓋田無畎澮，悉不可救，所損必盡。傳曰：『天災流行，國家代有。』此之謂也。」<BR><BR> </p><p>　　三年，被病請告，詔太醫診視。六月，上親臨問疾，賜名藥一奩、白金器千兩、繒綵千匹。國朝故事，非宗戚將相，無省疾臨喪之禮，特有加於昺與郭贄者，以恩舊故也。未幾，有旨命中書召其子太常博士知東明縣仲寶、國子博士知信陽軍若思還侍疾。踰月卒，年七十九，贈左僕射，三子並進秩。<BR><BR> </p><p>　　初，雍熙中，昺撰禮選二十卷獻之，太宗探其帙，得文王世子篇，觀之甚悅，因問衞紹欽曰：「昺為諸王講說，曾及此乎？」紹欽曰：「諸王常時訪昺經義，昺每至發明君臣父子之道，必重複陳之。」太宗益喜。上嘗因內閣暴書，覽而稱善，召昺同觀，作禮選贊賜之。昺言：「家無遺稿，願得副本。」上許之。繕錄未畢而昺卒，亟詔寫二本，一本賜其家，一本俾置冢中。<BR><BR> </p><p>　　昺在東宮及內庭，侍上講孝經、禮記、論語、書、易、詩、左氏傳，據傳疏敷引之外，多引時事為喻，深被嘉奬。上嘗問：「管仲、召忽皆事公子糾，小白之入，召忽死之，管仲乃歸齊相桓公。豈非召忽以忠死，而管仲不能固其節，為臣之道當若是乎？又鄭注禮記世子篇云：『文王以勤憂損壽，武王以安樂延年。』朕以為本經旨意必不然也。且夏禹焦勞，有玄圭之賜，而享國永年。若文王能憂人之心，不自暇逸，縱無感應，豈至虧損壽命耶？」各隨其事理以對。<BR><BR> </p><p>　　先是，咸平中，王欽若知貢舉，有告其受舉人賄賂者，下御史臺鞫得狀，欽若自訴，詔昺與邊肅、毋賓古、閻承翰就太常寺覆推。昺力辨欽若，而洪湛抵罪，欽若以是德之。昺之厚被寵顧，欽若與有功焉。<BR><BR> </p><p>　　仲寶貪猥不才，舉止率易，士大夫多鄙笑之。欽若在中書，用為三司判官，後至祠部郎中，坐贓黜官，卒。若思終於駕部郎中。<BR><BR> </p><p>　　孫奭字宗古，博州博平人。幼與諸生師里中王徹，徹死，有從奭問經者，奭為解析微指，人人驚服，於是門人數百皆從奭。後徙居須城。<BR><BR> </p><p>　　九經及第，為莒縣主簿，上書願試講說，遷大理評事，為國子監直講。太宗幸國子監，召奭講書，至「事不師古，以克永世，匪說攸聞」。帝曰：「此至言也。商宗乃得賢相如此耶！」因咨嗟久之。賜五品服。真宗以為諸王府侍讀。會詔百官轉對，奭上十事。判太常禮院、國子監、司農寺，累遷工部郎中，擢龍圖閣待制。<BR><BR> </p><p>　　奭以經術進，守道自處，即有所言，未嘗阿附取悅。大中祥符初，得天書於左承天門，帝將奉迎，召宰相對崇政殿西廡。王旦等曰：「天貺符命，實盛德之應。」皆再拜稱萬歲。又召問奭，奭對曰：「臣愚，所聞『天何言哉』，豈有書也？」帝既奉迎天書，大赦改元，布告其事于天下，築玉清昭應宮。是歲，天書復降泰山，帝以親受符命，遂議封禪，作禮樂。王欽若、陳堯叟、丁謂、杜鎬、陳彭年皆以經義左右附和，由是天下爭言符瑞矣。<BR><BR> </p><p>　　四年，又將祀汾陰，是時大旱，京師近郡穀踊貴，奭上疏諫曰：「先王卜征，五年歲習其祥，祥習則行，不習則增修德而改卜。陛下始畢東封，更議西幸，殆非先王卜征五年慎重之意，其不可一也。夫汾陰后土，事不經見。昔漢武帝將封禪，故先封中嶽，祠汾陰，始巡幸郡縣，遂有事於泰山。今陛下既已登封，復欲幸汾陰，其不可二也。古者圜丘方澤，所以郊祀天地，今南北郊是也。漢初承秦，唯立五畤以祀天，而后土無祀，故武帝立祠於汾陰。自元、成以來，從公卿之議，遂徙汾陰后土於北郊，後之王者多不祀汾陰。今陛下已建北郊，乃舍之而遠祀汾陰，其不可三也。西漢都雍，去汾陰至近。今陛下經重關，越險阻，輕棄京師根本，而慕西漢之虛名，其不可四也。河東，唐王業之所起也。唐又都雍，故明皇間幸河東，因祠后土。聖朝之興，事與唐異，而陛下無故欲祀汾陰，其不可五也。昔者周宣王遇災而懼，故詩人美其中興，以為賢主。比年以來，水旱相繼，陛下宜側身修德，以答天譴，豈宜下徇姦回，遠勞民庶，盤游不已，忘社稷之大計？其不可六也。夫雷以二月啟蟄，八月收聲，育養萬物，失時則為異。今震雷在冬，為異尤甚。此天意丁寧以戒陛下，而反未悟，殆失天意，其不可七也。夫民，神之主也，是以聖王先成民而後致力於神。今國家土木之功累年未息，水旱洊沴，饑饉居多，乃欲勞民事神，神其享之乎？此其不可八也。陛下必欲為此者，不過效漢武帝、唐明皇，巡幸所至，刻石頌功，以崇虛名，夸示後世爾。陛下天資聖明，當慕二帝、三王，何為下襲漢、唐之虛名，其不可九也。唐明皇以嬖寵姦邪，內外交害，身播國屯，兵交關下，亡亂之迹如此，由狃於承平，肆行非義，稔致禍敗。今議者引開元故事以為盛烈，乃欲倡導陛下而為之，臣切為陛下不取，此其不可十也。臣言不逮意，陛下以臣言為可取，願少賜清問，以畢臣說。」<BR><BR> </p><p>　　帝遣內侍皇甫繼明就問，又上疏曰：<BR><BR> </p><p>　　陛下將幸汾陰，而京師民心弗寧，江、淮之衆困於調發，理須鎮安而矜存之。且土木之功未息，而奪攘之盜公行，外國治兵，不遠邊境，使者雖至，寧可保其心乎？昔陳勝起於徭戍，黃巢出於凶饑，隋煬帝勤遠略而唐高祖興於晉陽，晉少主惑小人而耶律德光長驅中國。陛下俯從姦佞，遠棄京師，涉仍歲荐饑之墟，修違經久廢之祠，不念民疲，不恤邊患。安知今日戍卒無陳勝，饑民無黃巢，英雄將無窺伺於肘腋，外敵將無觀釁於邊陲乎？<BR><BR> </p><p>　　先帝嘗議封禪，寅畏天災，尋詔停寢。今姦臣乃贊陛下力行東封，以為繼成先志。先帝嘗欲北平幽朔，西取繼遷，大勳未集，用付陛下，則羣臣未嘗獻一謀、畫一策，以佐陛下繼先帝之志者；反務卑辭重幣，求和於契丹，蹙國縻爵，姑息於繼遷；曾不思主辱臣死為可戒，誣下罔上為可羞。撰造祥瑞，假託鬼神，纔畢東封，便議西幸，輕勞軍駕，虐害饑民，冀其無事往還，便謂成大勳績。是陛下以祖宗艱難之業，為姦邪僥倖之資，臣所以長嘆而痛哭也。<BR><BR> </p><p>　　夫天地神祇，聰明正直，作善降之百祥，作不善降之百殃，未聞專事籩豆簠簋，可邀福祥。春秋傳曰：「國之將興聽於民，將亡聽於神。」愚臣非敢妄議，惟陛下終賜裁擇。<BR><BR> </p><p>　　後天下數有災變，又言：「古者五載巡守，有國之事爾，非必有紫氣黃雲，然後登封，嘉禾異草，然後省方也。今野鵰山鹿，郡國交奏，秋旱冬雷，羣臣率賀，退而腹非竊笑者比比皆是。孰謂上天為可罔，下民為可愚，後世為可欺乎？人情如此，所損不細，惟陛下深鋻其妄。」<BR><BR> </p><p>　　六年，又上疏曰：「陛下封泰山，祀汾陰，躬謁陵寢，今又將祠于太清宮，外議籍籍，以謂陛下事事慕效唐明皇，豈以明皇為令德之主耶？甚不然也。明皇禍敗之迹有足為深戒者，非獨臣能知之，近臣不言者，此懷姦以事陛下也。明皇之無道，亦無敢言者，及奔至馬嵬，軍士已誅楊國忠，請矯詔之罪，乃始諭以識理不明，寄任失所。當時雖有罪己之言，覺寤已晚，何所及也。臣願陛下早自覺寤，抑損虛華，斥遠邪佞，罷興土木，不襲危亂之迹，無為明皇不及之悔，此天下之幸，社稷之福也。」帝以為「封泰山，祠汾陰，上陵，祀老子，非始於明皇。開元禮今世所循用，不可以天寶之亂，舉謂為非也。秦為無道甚矣，今官名、詔令、郡縣猶襲秦舊，豈以人而廢言乎？」作解疑論以示羣臣。然知奭朴忠，雖其言切直，容之而弗斥。<BR><BR> </p><p>　　久之，以父老請歸田里，不許，以知密州。居二年，遷左諫議大夫，罷待制還，糾察在京刑獄。是時初置天慶、天祺、天貺、先天、降聖節，天下設齋醮張燕，費甚廣。奭又請裁省浮用，不報。復出知河陽，又求解官就養，遷給事中，徙兗州。<BR><BR> </p><p>　　天禧中，朱能獻乾祐天書。復上疏曰：<BR><BR> </p><p>　　朱能者，姦憸小人，妄言祥瑞，而陛下崇信之，屈至尊以迎拜，歸祕殿以奉安，上自朝廷，下及閭巷，靡不痛心疾首，反脣腹非，而無敢言者。<BR><BR> </p><p>　　昔漢文成將軍以帛書飯牛，既而言牛腹中有奇書，殺視得書，天子識其手迹。又有五利將軍妄言，方多不讎，二人皆坐誅。先帝時有侯莫陳利用者，以方術暴得寵用，一旦發其姦，誅於鄭州。漢武可謂雄材，先帝可謂英斷。唐明皇得靈寶符、上清護國經、寶券等，皆王鉷、田同秀等所為，明皇不能顯戮，怵於邪說，自謂德實動天，神必福我。夫老君，聖人也。儻實降語，固宜不妄，而唐自安、史亂離，乘輿播越，兩都盪覆，四海沸騰，豈天下太平乎？明皇雖僅得歸闕，復為李輔國劫遷，卒以憂終，豈聖壽無疆、長生久視乎？以明皇之英睿，而禍患猥至曾不知者，良由在位既久，驕亢成性，謂人莫己若，謂諫不足聽。心玩居常之安，耳熟導諛之說，內惑寵嬖，外任姦回，曲奉鬼神，過崇妖妄。今日見老君於閣上，明日見老君於山中。大臣尸祿以將迎，端士畏威而緘默。既惑左道，即紊政經，民心用離，變起倉卒。當是之時，老君寧肯禦兵，寶符安能排難邪？<BR><BR> </p><p>　　今朱能所為，或類於此，願陛下思漢武之雄材，法先帝之英斷，鑒明皇之召禍，庶幾災害不生，禍亂不作。<BR><BR> </p><p>　　未幾，能果敗。奭又嘗請減修寺度僧，帝雖未用其言，嘗令向敏中諭令陳時政得失，奭以納諫、恕直、輕徭、薄斂四事為言，頗施行焉。<BR><BR> </p><p>　　仁宗即位，宰相請擇名儒以經術侍講讀，乃召為翰林侍講學士，知審官院，判國子監，修真宗實錄。丁父憂，起復，兼判太常寺及禮院，三遷兵部侍郎、龍圖閣學士。每講論至前世亂君亡國，必反覆規諷。仁宗意或不在書，奭則拱默以俟，帝為竦然改聽。嘗畫無逸圖上之，帝施於講讀閣。時章憲明肅皇后每五日一御殿，與帝同聽政，奭言：「古帝王朝朝暮夕，未有曠日不朝。陛下宜每日御殿，以覽萬機。」奏留中不報。然帝與皇太后尤愛重之，每進見，未嘗不加禮。<BR><BR> </p><p>　　三請致仕，召對承明殿，敦諭之，以年踰七十固請，泣下，帝亦惻然，詔與馮元講老子三章，各賜帛二百匹。以不得請，求近郡，優拜工部尚書，復知兗州。詔須宴而後行，又留數月，特宴太清樓，近臣皆預，帝作飛白大字以賜二府，而小字賜諸學生，獨奭與晁迥兼賜大小字。詔羣臣即席賦詩，太后又別出禁中珍器勸酒。翌日奭入謝，又命講老子，賜襲衣、金帶、銀鞍勒馬。及行，賜宴瑞聖園，又賜詩，詔近臣皆賦。以恭謝恩改禮部尚書，既而累表乞歸，以太子少傅致仕。疾甚，徙正寢，屏婢妾，謂子瑜曰：「無令我死婦人之手。」卒，奏至，帝謂張士遜曰：「朕方欲召奭還，而奭遂死矣。」嗟惜者久之，罷朝一日，贈左僕射，謚曰宣。<BR><BR> </p><p>　　奭性方重，事親篤孝，父亡，舐其面以代頮。常掇五經切於治道者，者經典徽言五十卷。又撰崇祀錄、樂記圖、五經節解、五服制度。嘗奉詔與邢昺、杜鎬校定諸經正義，莊子、爾雅釋文，考正尚書、論語、孝經、爾雅謬誤及律音義。<BR><BR> </p><p>　　初，圜丘無外壝，五郊從祀不設席，尊不施羃；七祠時饗飲福用一尊，不設三登，升歌不以雍徹；冬至攝祀昊天上帝，外級止十七位，而不以星辰從；饗先農在祈穀之前；上丁釋奠無三獻；宗廟不備二舞；諸臣當謚者，或既葬乃請。奭皆援古奏正，遂著於禮。又請冬至罷祀五帝，大雩設五帝而罷祠昊天上帝。事下有司議，不合而止。<BR><BR> </p><p>　　瑜官至工部侍郎致仕。<BR><BR> </p><p>　　孔維字為則，開封雍丘人。乾德四年九經及第，解褐東明、鄢陵二主簿。開寶中，禮部再奏為考試官，調滁州軍事推官。太宗即位，擢授太子左贊善大夫，知河南縣，通判滑、梓二州。太平興國中，就拜國子周易博士，代還，遷禮記博士。七年，使高麗，王治問禮於維，維對以君父臣子之道，升降等威之序，治悅，稱之曰：「今日復見中國之夫子也。」九年，判國學事。雍熙初，遷主客員外郎。三年，擢為國子司業，賜金紫。<BR><BR> </p><p>　　會將有事于籍田，維起周禮至于唐書，凡沿革制度並錄之以獻，觀者稱其博。又上書請禁原蠶以利國馬。直史館樂史駁之曰：<BR><BR> </p><p>　　管子云：「倉廩實，知禮節；衣食足，知榮辱。」是以古先哲王厚農桑之業，以其為衣食之原耳。一夫不耕，天下有受其飢者；一婦不蠶，天下有受其寒者。故天子親耕，后妃親蠶，屈身以化下者，邦國之重務也。吳都賦曰：「國賦再熟之稻，鄉貢八蠶之綿。」則蠶之有原，其來舊矣。今孔維請禁原蠶以利國馬，徒引前經物類同氣之文，不究時事確實之理。夫所市國馬來自外方，涉遠馳驅，虧其秣飼，失於善視，遂至玄黃，致斃之由，鮮不以此。今乃欲禁其蠶事，甚無謂也。唐朝畜馬，具存監牧之制，詳觀本書，亦無禁蠶之文。况近降明詔，來年春有事于籍田，是則勸農之典方行，而禁蠶之制又下，事相違戾，恐非所長。<BR><BR> </p><p>　　臣嘗歷職州縣，粗知利病，編民之內，貧窶者多，春蠶所成，止充賦調之備，晚蠶薄利，始及卒歲之資。今若禁其後圖，必有因緣為弊，滋彰撓亂，民豈皇寧。渙汗絲綸，所宜重慎。<BR><BR> </p><p>　　上覽之，遂寢晚蠶之禁。維復抗疏曰：<BR><BR> </p><p>　　按周禮夏官司馬職禁原蠶者，為傷馬也。原，再也。天文，辰為馬。蠶書，蠶為龍精，月直大火，則浴其種。是蠶與馬同氣，物莫能兩大，故禁再蠶以益馬也。又郭璞云：「重蠶為原，今晚蠶也。」臣少親耕桑之務，長歷州縣之職，物之利害，盡知之矣。蚩蚩之氓知其利而不知其害，故有早蠶之後，重養晚蠶之繭，出絲甚少，再采之葉來歲不茂，豈止傷及於馬，而桑亦損矣。臣自縣歷官，路見坰野之地官馬多死，若非明援典據，助其畜牧，安敢妄有舉陳哉。<BR><BR> </p><p>　　按本草注：「以僵蠶塗馬齒，則不能食草。」物類相感如此。月令仲春祭馬祖，季春享先蠶，皆謂天駟房星也，為馬祈福，謂之馬祖，為蠶祈福，謂之先蠶，是蠶與馬同其類爾。蠶重則馬損，氣感之而然也。臣謂依周禮禁原蠶為當。<BR><BR> </p><p>　　上雖不用維言，而嘉其援引經據，以章付史館。籍田畢，拜國子祭酒。淳化初，兼工部侍郎。二年，卒，年六十四。<BR><BR> </p><p>　　維通經術。準舊制，舉九經，一上不中第即改科。開寶中，維論其事非便，詔禮部，自今九經同諸科許再赴舉。<BR><BR> </p><p>　　太宗尹京日，維為屬邑吏，頗以經術受知。即位後，維始升郎署。自以通經求為司業，即以授之。使外國者皆假服紫，維自高麗還，會東使至，維自恥衣緋，因求見上，詭言：「高麗使問臣獲何罪降服，臣無以對。」因泣下。上憐之，即賜以金紫。及為祭酒，又奏言：「朝廷久不置此官，少有知者，臣之親戚故舊有書信來者，多云祭酒郎中。田敏晉朝任祭酒，仍兼侍郎，願循前例，兼領是官，庶獲美稱。」上從之。然縉紳惡其儒者躁求，無退讓之風。<BR><BR> </p><p>　　嘗建議乞廣太學，上以侵壞民舍不許。受詔與學官校定五經疏義，刻板行用，功未及畢，被病，上遣太醫診視，使者撫問。初，維私用印書錢三十餘萬，為掌事黃門所發，維憂懼，遽以家財償之，疾遂亟，上赦而不問。維將終，召其壻鄭革口授遺表，以五經疏未畢為恨。<BR><BR> </p><p>　　景德四年，錄其孫禹圭同學究出身。<BR><BR> </p><p>　　孔宜字不疑，兗州曲阜人，孔子四十四世孫。<BR><BR> </p><p>　　孔子生鯉，字伯魚。鯉生伋，字子思。伋生白，字子上。白生求，字子家。求生箕，字子京。箕生穿，字子高。穿生謙，字子慎。謙生鮒，字子魚，以弟子騰為嗣。騰字子襄，值秦難，藏其家書于屋壁。騰生忠，字季忠。忠生武。武生延年及安國。延年生霸，字次孺，漢昭帝時為博士，宣帝時為太中大夫，授皇太子經，元帝即位，賜爵關內侯，號褒成君。霸生福。福生房。房生均，字長平，好學有才，為尚書郎，平帝元始元年，封均為褒成侯，食邑二千戶，追謚夫子為褒成宣尼公。王莽以均為太尉，三以疾辭，得還，莽敗，失國。後漢世祖建武十四年，復封均子志為褒成侯，謚元成。志生損，襲爵，和帝永元四年，徙封損為褒亭侯。損卒，子曜嗣侯，邑千戶。子完嗣，邑百戶。完早卒無子，以弟子羨襲爵。<BR><BR> </p><p>　　羨仕魏為議郎，黃初二年，封宗聖侯，邑百戶。羨生震，晉武帝泰始三年，徙封奉聖亭侯，邑二百戶，歷太常、黃門侍郎。震生嶷。嶷生撫，舉孝廉，辟太尉掾，歷豫章太守。撫生懿。懿生鮮，有度量，好學，宋文帝元嘉十九年，襲封奉聖侯。鮮生乘，博學有才藝，後魏孝文延興初，舉孝廉，三年，封乘為崇聖大夫，復十戶，以供洒掃。乘生靈珍，襲爵，歷祕書郎，太和十九年，改封崇聖侯，邑百戶。靈珍生文泰。文泰生渠，北齊文宣帝天保元年，改封恭聖侯。後周宣帝大象二年，追封孔子為鄒國公，以渠襲爵，邑百戶。<BR><BR> </p><p>　　渠生長孫，隋文帝復封長孫為鄒國公。長孫生嗣哲，應制舉，歷涇州司兵參軍、太子通事舍人，大業四年，改封紹聖侯，邑百戶。嗣哲生德倫，唐太宗貞觀十一年，封褒聖侯，邑百戶，朝會位同三品，復其子孫。則天天授二年，賜德倫璽書、衣服。德倫生崇基，襲侯，中宗神龍元年，授朝散大夫。崇基生璲之，玄宗開元中，歷國子四門博士、邠王府文學、蔡州長史。二十七年，詔追謚孔子為文宣王，改封褒聖侯璲之為襲文宣公，兼兗州長史。璲之生萱，襲封，歷兗州泗水令。萱生齊卿，德宗建中三年，詔以齊卿為兗州司馬，陷於東平，卒。至憲宗元和十三年，平李師道，其子惟晊歸魯，詔以惟晊為兗州參軍，奉夫子祀，復五十戶，以供灑掃。惟晊生策，會昌元年，歷國子監丞、尚書博士。大中元年，宰相白敏中奏歲給封戶絹百疋，充春秋奉祀。自璲之至策，五世並襲封文宣公。策生振，懿宗咸通四年，舉進士甲科，歷兗州觀察判官，至刑部員外郎。振生昭儉，歷兗州司馬、曲阜令。自策至昭儉，三世歲給封絹，以供享祀。昭儉生光嗣，哀帝天祐中，為泗水主簿，奉孔子祀。<BR><BR> </p><p>　　光嗣生仁玉，九歲通春秋，姿貌雄偉。後唐明宗長興元年，以為曲阜主簿，三年，遷龔丘令，龔文宣公，晉高祖天福五年，改曲阜令。周高祖廣順二年，平慕容彥超，幸曲阜，拜孔子廟及墓，召仁玉，賜五品服，復以為本縣令。<BR><BR> </p><p>　　仁玉四子，長曰宜，舉進士不第，乾德中詣闕上書，述其家世，詔以為曲阜主簿，歷黃州軍事推官，遷司農寺丞，掌星子鎮市征。宜上言：「星子當江湖之會，商賈所集，請建為軍。」詔以為縣，就命宜知縣事，後以為南康軍。<BR><BR> </p><p>　　宜代還，獻文賦數十篇，太宗覽而嘉之，召見，問以孔子世嗣，因下詔曰：「素王之道，百代所崇，傳祚襲封，抑存典制。文宣王四十四代孫、司農寺丞宜服勤素業，砥礪廉隅，亟歷官聯，洽聞政績，聖人之後，世德不衰，俾登朝倫，以光儒冑。可太子右贊善大夫，襲封文宣公，復其家。」未幾，通判密州。太平興國八年，詔修曲阜孔子廟，宜貢方物為謝，詔褒之，遷殿中丞。雍熙三年，王師北征，受詔督軍糧，涉拒馬河溺死，年四十六。<BR><BR> </p><p>　　子延世字茂先，以父死事賜學究出身，為曲阜主簿，歷閩、長葛二令。真宗至道三年十一月，召赴闕，以為曲阜令，襲封文宣公，賜白金束帛及太宗御書印九經。咸平三年，詔本道轉運使、本州長吏待以賓禮，仍留三年，卒官，年三十八。次曰憲，太平興國二年進士及第，至工部員外郎，知浚儀縣。次曰冕，應城主簿。次曰勗，雍熙中進士及第。<BR><BR> </p><p>　　延世子聖祐，景德初始九歲，特賜同學究出身。大中祥符元年，東封泰山，特聽聖祐衣綠陪位，綴京官班後。及還至兗州，十一月朔，幸曲阜，謁孔子廟，行酌獻之禮，孔氏宗屬並令陪位。又幸孔林，觀其墓久之。又御北亭，召從臣觀古碑。加謚孔子為玄聖文宣王，追封孔子父叔梁紇齊國公，母顏氏魯國太夫人。擢聖祐為太常寺奉禮郎，又錄其近屬進士謂同三傳出身，習進士延祐、習學究延渥延魯延齡並同學究出身，共賜銀二百兩、絹三百疋，以充奉祠廟。時勗為殿中丞、通判廣州，王欽若言其有聲於鄉曲，召赴闕，改太常博士，賜緋，令知曲阜縣，專主祠廟。二年三月，又遣使賜太宗御書及九經書疏、三史藏于廟，令本州選儒生講說。聖祐後改大理評事。天禧五年，授光祿寺丞，襲封文宣公，知仙源縣事。後改名佑，遷太子中舍，卒年三十。<BR><BR> </p><p>　　勗為司封郎中。延魯大中祥符五年復舉進士及第，後改名道輔，為左司諫、龍圖閣待制，自有傳。<BR><BR> </p><p>　　崔頌字敦美，河南偃師人。父協，後唐門下侍郎、平章事。頌幼喪母，為外祖母所鞠養。以蔭補河南府巡官，歷開封主簿、鄧州錄事參軍，以疾去官。未幾，詣闕上書言事，宰相桑維翰覽而奇之，擢為左拾遺，選右補闕。<BR><BR> </p><p>　　漢初，加朝散階，副右散騎常侍張煦冊錢俶為吳越王。梁末，協嘗使兩浙，至是，越人美之，贈賄甚厚。及還，值周祖入京師，為軍士剽奪悉盡。世宗鎮澶淵，擇僚佐，頌與王朴、王敏中皆中其選，以頌為觀察判官，贈金紫。世宗尹京，拜司封員外郎，充判官，以斷獄悞失罷職，守本官。即位，拜駕部郎中，遷吏部，復副尹日就使兩浙。世宗讀唐元稹均田疏，命寫為圖賜近臣，遣使均諸道租賦，頌使兗州，頗增舊額。恭帝嗣位，改左諫議大夫。<BR><BR> </p><p>　　宋初，判國子監。會重修國學及武成王廟，命頌總領其事。建隆三年夏，始會生徒講說，太祖遣中使以酒果賜之。每臨幸國學，召頌與語，因及經義，頌應答無滯。及郊祀，以頌攝太僕，升車執綏，上問以一時典禮，頌占對閒雅，上甚重之。未幾，坐請託有司為所親求便官，出為保大軍行軍司馬。乾德六年，暴得疾卒，年五十。<BR><BR> </p><p>　　頌好詼諧，善筆札，受命書世宗謚冊文，當時稱其遒麗。篤信釋氏，睹佛像必拜。性多疑，在鄜州官舍，嘗召圬墁者治堂室，以帛蒙其目，人皆笑之。<BR><BR> </p><p>　　子曉，至太子右贊善大夫。<BR><BR> </p><p>　　曥字文炳，雍熙二年進士，淹雅有士行，累為屯田員外郎、開封三司戶部判官。景德中，雍王元份薨，府官皆坐黜。時戚維為曹國公元儼府翊善，上謂宰相曰：「元儼年少，尤資贊導，維迂懦循默，不能規戒，聞崔曥性純謹，以之代維，庶有裨益。」因召對，遷都官員外郎，充記室參軍，賜金紫，遷兵部郎中，出知河中府，轉太常少卿、將作監，卒。<BR><BR> </p><p>　　尹拙，潁州汝陰人。梁貞明五年舉三史，調補下邑主簿，攝本鎮館驛巡官。後唐長興中，召為著作佐郎、直史館，遷左拾遺，依前直史館，加朝散大夫。應順初，出為宣武軍掌書記、檢校虞部員外郎兼殿中侍御史。清泰初，加檢校駕部員外郎兼御史大夫。二年，改檢校虞部郎中、忠武軍掌書記。<BR><BR> </p><p>　　晉天福四年，入為右補闕。明年，轉侍御史。會詔拙與張昭、呂琦等同修唐史，改倉部員外郎，賜金紫。八年，遷左司員外郎。契丹入寇，趙延壽鎮常山，以拙為掌書記。漢初，召為司馬郎中、弘文館直學士。<BR><BR> </p><p>　　周廣順初，遷庫部郎中兼太常博士，仍充直學士。奉使荊南還，改兵部郎中。顯德初，拜檢校右散騎常侍、國子祭酒、通判太常禮院事，與張昭同修唐應順、清泰及周祖實錄，又與昭及田敏同詳定經典釋文。丁憂，免。宋初，改檢校工部尚書、太子詹事、判太府寺，遷祕書監、判大理寺。乾德六年，告老，以本官致事。<BR><BR> </p><p>　　拙性純謹，博通經史。周世宗北征，命翰林學士為文祭白馬祠，學士不知所出，遂訪於拙，拙歷舉郡國祠白馬者以十數，當時伏其該博。開寶四年，卒，年八十一。<BR><BR> </p><p>　　子季通，至國子博士。<BR><BR> </p><p>　　田敏，淄州鄒平人。少通春秋之學。梁貞明中登科，調補淄州主簿，不令之任，留為國子四門博士。後唐天成初，改尚書博士，賜緋。滿歲，為國子博士。上言請四郊置齋宮，不報。秩滿，轉屯田員外郎，以詳明典禮兼太常博士。建議請依春秋每歲藏冰薦宗廟，頒公卿，如古禮。奉詔與太常卿劉岳、博士段顒、路航、李居浣、陳觀等刪定唐鄭餘慶書儀，又詔與馬鎬等同校九經。改戶部員外郎，賜金紫。清泰初，遷國子司業。<BR><BR> </p><p>　　晉天福四年授祭酒，仍檢校工部尚書，俄兼戶部侍郎。開運初，遷兵部侍郎，充弘文館學士、判館事。議者以敏止可任學官，宰相桑維翰聞之，即改授檢校右僕射，復為祭酒。漢乾祐中，拜尚書右丞，判國子監。<BR><BR> </p><p>　　周廣順初，改左丞，遣使契丹，將歲賂錢十萬貫，止其侵剽，契丹不許。周祖將親郊，命權判太常卿事。世宗即位，真拜太常卿、檢校左僕射，加司空。顯德五年，上章請老，賜詔曰：「卿詳明禮樂，博涉典墳，為儒學之宗師，乃薦紳之儀表。朕方資舊德，以訪話言，遽覽封章，願致官政。引年之制雖著舊文，尊賢之心方深虛佇，所請宜不允。」遷工部尚書。俄再上表願歸故鄉，以遂首丘之志，改太子少保致仕，歸淄州別墅。恭帝即位，加少傅。開寶四年，卒，年九十二。<BR><BR> </p><p>　　敏解官歸鄉，有良田數十頃，多釀美酒待賓客。體強少疾，徒步往來閭巷間不以杖。每日親授諸子經。自作父墓碑，辭甚質。敏嘗使湖南，路出荊渚，以印本經書遺高從誨，從誨謝曰：「祭酒所遺經書，僕但能識孝經耳。」敏曰：「讀書不必多，十八章足矣。如諸侯章云『在上不驕，高而不危，制節謹度，滿而不溢』，皆至要之言也。」時從誨兵敗於郢，故敏以此諷之，從誨大慚。<BR><BR> </p><p>　　敏雖篤於經學，亦好為穿鑿，所校九經，頗以獨見自任，如改尚書盤庚「若網在綱」為「若綱在綱」，重言「綱」字。又爾雅「椴，木槿」注曰：「日及」，改為「白及」。如此之類甚衆，世頗非之。<BR><BR> </p><p>　　子章，至殿中丞。<BR><BR> </p><p>　　辛文悅者，不知何許人。以五經教授，太祖幼時從其肄業。周顯德中，太祖歷禁衞為殿前都點檢，節制方面。文悅久不獲接見，一日，夢邀車駕請見，既拜，乃太祖也。太祖亦夢其來謁，因令左右尋訪，文悅果自至，太祖異之。及登位，召見，授太子中允，判太府事。開寶三年，出知房州。時周鄭王出居是州，上以文悅長者，故命焉。文悅後累遷至員外郎。<BR><BR> </p><p>　　又有張遁、張文旦者，嘗與太宗同學校，太平興國中，詣闕自言，各起家為主簿。<BR><BR> </p><p>　　李覺字仲明，本京兆長安人。曾祖鼎，唐國子祭酒、蘇州刺史，唐末，避亂徙家青州益都。鼎生瑜，本州推官。瑜生成，字咸熙，性曠蕩，嗜酒，喜吟詩，善琴奕，畫山水尤工，人多傳祕其蹟。周樞密使王朴將薦其能，會朴卒，鬱鬱不得志。乾德中，司農卿衞融知陳州，聞其名，召之，成因挈族而往，日以酣飲為事，醉死於客舍。<BR><BR> </p><p>　　子覺，太平興國五年舉九經，起家將作監丞，通判建州，秩將滿，州人借留，有詔褒之，就遷左贊善大夫、知泗州，轉祕書丞。太宗以孔穎達五經正義刊板詔孔維與覺等校定。王師征燕薊，命覺部京東諸州芻糧赴幽州。維薦覺有學，遷禮記博士，賜緋魚。<BR><BR> </p><p>　　雍熙三年，與右補闕李若拙同使交州，黎桓謂曰：「此土山川之險，中朝人乍歷之，豈不倦乎？」覺曰：「國家提封萬里，列郡四百，地有平易，亦有險固，此一方何足云哉！」桓默然色沮。使還久之，遷國子博士。<BR><BR> </p><p>　　端拱元年春，初令學官講說，覺首預焉。太宗幸國子監謁文宣王畢，升輦將出西門，顧見講坐，左右言覺方聚徒講書，上即召覺，令對御講。覺曰：「陛下六龍在御，臣何敢輒升高坐。」上因降輦，令有司張帟幕，設別坐，詔覺講周易之泰卦，從臣皆列坐。覺因述天地感通、君臣相應之旨，上甚悅，特賜帛百疋。<BR><BR> </p><p>　　俄獻時務策，上頗嘉奬。是冬，以本官直史館。右正言王禹偁上言：「覺但能通經，不當輒居史職。」覺倣韓愈毛穎傳作竹穎傳以獻，太宗嘉之，故寢禹偁之奏。淳化初，上以經板本有田敏輒刪去者數字，命覺與孔維詳定。二年，詳校春秋正義成，改水部員外郎、判國子監。四年，遷司門員外郎。被病假滿，詔不絕奉。卒。<BR><BR> </p><p>　　覺累上書言時務，述養馬、漕運、屯田三事，太宗嘉其詳備，令送史館，語見本志。覺性彊毅而聰敏，嘗與祕閣校理吳淑等同考試開封府秋賦舉人，語及算雉兔首足法，覺曰：「此頗繁，吾能易之。」及成，果精簡。淑意其宿製，即試以別法，皆能立就，坐中皆嘆伏。<BR><BR> </p><p>　　子宥，大中祥符五年進士，為祠部員外郎、集賢校理。<BR><BR> </p><p>　　崔頤正開封封丘人。與弟偓佺並舉進士，明經術。頤正雍熙中為高密尉，秩滿，國子祭酒孔維薦之，以為國學直講，遷殿中丞。太宗召見，令說莊子一篇，賜錢五萬。判監李至上言：「本監先校定諸經音疏，其間文字訛謬尚多，深慮未副仁君好古誨人之意也。蓋前所遣官多專經之士，或通春秋者未習禮記，或習周易者不通尚書，至於旁引經史，皆非素所傳習，以是之故，未得周詳。伏見國子博士杜鎬、直講崔頤正、孫奭皆苦心彊學，博貫九經，問義質疑，有所依據。望令重加刊正，冀除舛謬。」從之。<BR><BR> </p><p>　　咸平初，又有學究劉可名言諸經版本多舛誤，真宗命擇官詳正，因訪達經義者，至方參知政事，以頤正對。曰：「朕宮中無事，樂聞講誦。」翌日召頤正於苑中，說尚書大禹謨，賜以牙緋。自是日令赴御書院待對，說尚書至十卷。頤正年老步趨艱蹇，表求致仕，上命坐，問恤甚至，賜器幣，聽以本官致仕，仍充直講，改國子博士。三年，卒，年七十九。<BR><BR> </p><p>　　偓佺淳化中歷福州連江尉，判國子監李至奏為直講，引對便坐，太宗顧謂曰：「李覺嘗奏朕云，『四皓』中一先生，或言姓『用』字加撇，或云加點。爾知否？」偓佺曰：「昔秦時程邈撰隸書，訓如僕隸之易使也。今字與古或異。臣聞刀用為角，<span>[音榷。]</span>兩點為{丷用}，<span>[音鹿。]</span>用上一撇一點俱不成字。」<BR><BR> </p><p>　　咸平二年，真宗幸國學，召偓佺說尚書，即特賜緋。景德後，令講道德經，日於崇文院候對，終篇，賜以白金繒綵。三年，卒，年七十九。嘗撰帝王手鑑十卷，并注曹唐大遊仙詩十五卷。其子世安上之，特賜出身。<BR><BR> </p><p>　　李之才字挺之，青社人也。天聖八年同進士出身，為人朴且率，自信，無少矯厲。師河南穆脩，脩性卞嚴寡合，雖之才亦頻在訶怒中，之才事之益謹，卒能受易。時蘇舜欽輩亦從脩學易，其專授受者惟之才爾。脩之易受之种放，放受之陳摶，源流最遠，其圖書象數變通之妙，秦、漢以來鮮有知者。<BR><BR> </p><p>　　之才初為衞州獲嘉主簿、權共城令。時邵雍居母憂于蘇門山百源之上，布裘蔬食，躬爨以養父。之才叩門來謁，勞苦之曰：「好學篤志果何似？」雍曰：「簡策之外，未有迹也。」之才曰：「君非迹簡策者，其如物理之學何？」他日則又曰：「物理之學學矣，不有性命之學乎？」雍再拜願受業，於是先示之以陸淳春秋，意欲以春秋表儀五經，既可語五經大旨，則授易而終焉。其後雍卒以易名世。<BR><BR> </p><p>　　之才器大，難乎識者，棲遲久不調，或惜之，則曰：「宜少貶以圖榮進。」石延年獨曰：「時不足以容君，盍不棄之隱去。」再調孟州司法參軍，時范雍守孟，亦莫之知也。雍初自洛建節守延安，送者皆出境外，之才獨別近郊，或病之，謝曰：「故事也。」頃之，雍謫安陸，之才沿檄見之洛陽，前日遠送之人無一來者，雍始恨知之之晚。<BR><BR> </p><p>　　友人尹洙以書薦於中書舍人葉道卿，因石延年致之，曰：「孟州司法參軍李之才，年三十九，能為古文章，語直意遂，不肆不窘，固足以蹈及前輩，非洙所敢品目，而安於卑位，無仕進意，人罕知之。其才又達世務，使少用於世，必過人遠甚，恨其貧不能决其歸心，知之者當共成之。」延年復書曰：「今業文好古之士至鮮且不張，苟遺若人，其學益衰矣。」延年素不喜謁貴仕，凡四五至道卿門，通其書乃已。道卿薦之，遂得應銓新格，有保任五人，改大理寺丞，為緱氏令。未行，會延年與龍圖閣直學士吳遵路調兵河東，辟之才澤州簽署判官。<BR><BR> </p><p>　　澤人劉羲叟從受曆法，世稱「羲叟曆法」，遠出古今上，有楊雄、張衡所未喻者，實之才授之。<BR><BR> </p><p>　　在澤轉殿中丞，丁母憂，甫除喪，暴卒于懷州官舍，慶曆五年二月也。時尹洙兄漸守懷，哭之才過哀，感疾不踰月亦卒。之才歸葬青社，邵雍表其墓，有曰：「求於天下，得聞道之君子李公以師焉。」</p>
<div class='pn'><p class='pre'>上一节：<a href='第一百八十九章-卷一百八十九-原文.html'>第一百八十九章-卷一百八十九</a></p><p class='next'>下一节：<a href='第一百九十一章-卷一百九十一-原文.html'>第一百九十一章-卷一百九十一</a></p></div></body>
</html>
