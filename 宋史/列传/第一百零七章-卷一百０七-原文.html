<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>宋史-列传-第一百零七章-卷一百０七-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-列传<a href='../宋史.html#列传'>：目录</a></p>
</div>
<div class='pn'><p class='pre'>上一节：<a href='第一百零六章-卷一百０六-原文.html'>第一百零六章-卷一百０六</a></p><p class='next'>下一节：<a href='第一百零八章-卷一百０八-原文.html'>第一百零八章-卷一百０八</a></p></div>
</div>

<h1>第一百零七章-卷一百０七<span style='font-size:small'> 原文</span></h1>
<p>傅楫　沈畸蕭服附　徐勣　張汝明　黃葆光　石公弼張克公附　毛注　洪彥升　鍾傅　陶節夫　毛漸　王祖道　張莊　趙遹<BR><BR> </p><p>　　傅楫字元通，興化軍仙遊人。少自刻厲，從孫覺、陳襄學。第進士，調揚州司戶參軍，攝天長令，發擿隱伏，姦猾屏跡。轉福清丞，知龍泉縣。孫覺為御史中丞，語之曰：「朝廷欲用君，盍少留！」楫曰：「仕宦所以樂居中者，免外臺督責耳。今俯首權門，與外臺奚擇？且外官，己所當得也。」遂去不顧。<BR><BR> </p><p>　　道除太學博士，居四年，未嘗一跡大臣門。既滿，徑赴銓曹。楫丞福清時，受知郡守曾鞏，鞏弟布方執政，由是薦為太常博士。徽宗以端王就資善堂學，擇師傅為說書，升楫記室參軍，進侍講、翊善。中人涖事于府者，多與宮僚狎，楫獨漠然不可親，一府嚴憚之。五年不遷。鄒浩得罪貶，楫以贐行免官。<BR><BR> </p><p>　　徽宗即位，召為司封員外郎，歷監察御史、國子司業、起居郎，拜中書舍人。時曾布當國，自以於楫有汲引恩，冀為之用。楫略無所傾下，凡命令有不當，用人有未厭，悉極論之，雖屢卻不為奪，布大失望。帝以舊學故，多所延訪，楫每以遵祖宗法度、安靜自然為言。他日，李清臣勸帝清心省事，帝曰：「近臣中唯傅楫嘗道此。」<BR><BR> </p><p>　　楫在朝歲餘，見時事寖異，竊歎曰：「禍其始此乎！」聞者甚之，楫笑曰：「後當信吾言。」遂上疏丐去，以龍圖待制知亳州。卒，年六十一。帝念其藩邸舊臣，賜絹三百匹。<BR><BR> </p><p>　　沈畸字德侔，湖州德清人。第進士，歷官州、縣。崇寧中，為尚書議禮局編修官，召對，擢監察御史。畸至臺，欲有所論建，而六察無言事法，乃詣匭上十事，言花石擾民，土木弊國，冗費多，恩澤濫，議論異同，下情睽隔。其論當十、夾錫錢最為剴當，略曰：「小錢之便於民，久矣。古者軍興用乏，或以一當百，至于當千，此權時之術，非可行於無事之世。今當十之議，固足紓目前，然使游手鼓鑄，無故有倍稱之息，何憚而不為？雖日加斷斬，勢不可止。恐未能期歲，東南小錢輕，錢輕則物重，物重則民愈困，此盜賊所由起也。陝西舊無銅錢，故以夾錫為貴，一切改鑄，則猶前日鐵錢耳。今東南方私鑄，又將使西北俲之，是導民犯法也。」<BR><BR> </p><p>　　進殿中侍御史。嘗經國子監門，有小內侍從數騎絕道突過，騶卒追問不為止，臺檄諸司捕之不獲。畸曰：「風憲之地，可但已乎？」入言之，徽宗下內省跡治，竟抵罪。<BR><BR> </p><p>　　蔡京興蘇州錢獄，欲陷章綖兄弟，遣開封尹李孝壽、御史張茂直鞫之。株逮至千百，強抑使承盜鑄罪，死者甚衆，京猶以為緩。帝獨意其非辜，遣畸及御史蕭服往代。京將啖以顯仕，白為左正言，又擢侍御史。畸至蘇，即日決釋無左證者七百人，歎曰：「為天子耳目司，而可傅會權要，殺人以苟富貴乎？」遂閱實平反以聞。京大怒，削畸三秩，貶監信州酒稅，未幾，卒。既而獄事竟，復羈管明州。使者持敕至家，將發棺驗實，畸子濬泣訴，乃止。建炎初，贈龍圖閣直學士。濬官至右正言。<BR><BR> </p><p>　　蕭服字昭甫，廬陵人。第進士，調望江令，治以教化為本。訪古跡，得王祥臥冰池、孟宗泣筍臺，皆為築亭。又刻唐縣令鞠信陵文于石，俾民知所嚮。已而邑人朱氏女刲股愈母疾，人頌傳之，以為治化所致。知高安縣，尉獲凶盜，獄具矣，服審其辭，疑之，且視其刀室不與刃合，頃之而殺人者得，囚蓋平民也。徙知康州，未行，改親賢宅教授。提舉淮西常平，召為將作少監。<BR><BR> </p><p>　　以使事得入對，論人主聽言之要，以謂唐、虞盛世，猶畏巧言而堲讒說。纚纚數百言，徽宗謂有爭臣風，擢監察御史。奉詔作崇寧備官記，帝稱善，詔輔臣曰：「服文辭勁麗，宜居翰苑。朕愛其鯁諤，顧臺諫中何可闕此人？」俄偕沈畸使鞫獄，坐羈管處州，踰歲得歸。張商英當國，引為吏部員外郎。送遼使，得疾於道，遂致仕。既愈，還舊職，以父老，得請知蘄州。卒，年五十六。<BR><BR> </p><p>　　徐勣字元功，宣州南陵人。舉進士，調吳江尉，選桂州教授。王師討交趾，轉運使檄勣從軍。餉路瘴險，民當役者多避匿，捕得千餘人，使者使勣杖之，勣曰：「是固有罪，然皆飢羸病乏，不足勝杖，姑湼臂以戒，亦可已。」使者怒，欲并劾勣，勣力爭不變，使者不能奪。郭逵宿留不進，勣謂副使趙禼曰：「師出淹時，而主帥無討賊意，何由成功？」因具蠻人情狀疏于朝，謂斷者人主之利器，今諸將首鼠不進，惟斷自上意而已。既而逵、禼果皆以無功貶。<BR><BR> </p><p>　　舒亶聞其名，將以御史薦，勣惡亶為人，辭不答。求知建平縣，入為諸王宮教授，通判通州。瀕海有捍隄，廢不治，歲苦漂溺。勣躬督防卒護築之，隄成，民賴其利。復教授廣陵、申王院，改諸王府記室參軍。哲宗見其文，諭奬之，欲俟滿歲以為左右史，未及用。<BR><BR> </p><p>　　徽宗立，擢寶文閣待制兼侍講，遷中書舍人，修神宗史。時紹聖黨與尚在朝，人懷異意，以沮新政。帝謂勣曰：「朕每聽臣僚進對，非詐則諛；惟卿鯁正，朕所倚賴。」因論擇相之難，云已召范純仁、韓忠彥。勣頓首賀曰：「得人矣！」詔與蔡京同校五朝寶訓。勣不肯與京聯職，固辭；奏京之惡，引盧杞為喻。遷給事中、翰林學士。上疏陳六事：曰時要，曰任賢，曰求諫，曰選用，曰破朋黨，曰明功罪。<BR><BR> </p><p>　　國史久不成，勣言：「神宗正史，今更五閏矣，未能成書。蓋由元祐、紹聖史臣好惡不同，范祖禹等專主司馬光家藏記事，蔡京兄弟純用王安石日錄，各為之說，故論議紛然。當時輔相之家，家藏記錄，何得無之？臣謂宜盡取用，參訂是非，勒成大典。」帝然之，命勣草詔戒史官，俾盡心去取，毋使失實。<BR><BR> </p><p>　　帝之初政，銳欲損革新法之害民，曾布始以為然，已乃密陳紹述之說。帝不能決，以問勣，勣曰：「聖意得非欲兩存乎？今是非未定，政事未一，若不考其實，姑務兩存，臣未見其可也。」又因論棄湟州，請「自今勿妄興邊事，無邊事則朝廷之福，有邊事則臣下之利。自古失於輕舉以貽後悔，皆此類也。」<BR><BR> </p><p>　　勣與何執中偕事帝於王邸，蔡京以宮僚之舊，每曲意事二人，勣不少降節。謁歸視親病，或言翰林學士未有出外者，帝曰：「勣謁告歸爾，非去朝廷也，奈何輕欲奪之！」俄而遭憂。京入輔，執中亦預政，擿勣行章惇詞，以為詆先烈。服闋，以主管靈仙觀，入黨籍中。起知江寧府，言者復論為元祐姦朋，必不能推行學政，罷歸。<BR><BR> </p><p>　　大觀三年，知太平州。召入覲，極論茶鹽法為民病，帝曰：「以用度不足故也。」對曰：「生財有道，理財有義，用財有法。今國用不足，在陛下明詔有司，推講而力行之耳。」帝曰：「不見卿久，今日乃聞嘉言。」加龍圖閣直學士，留守南京。<BR><BR> </p><p>　　蔡京自錢塘召還，過宋見勣，微言撼之曰：「元功遭遇在伯通右，伯通既相矣。」勣笑曰：「人各有志，吾豈以利祿易之哉？」京慙不能對，勣亦終不復用。以疾，除顯謨閣學士致仕。卒，年七十九。贈資政殿學士、正奉大夫。勣挺挺持正，尤為帝所禮重，而不至大用，時議惜之。<BR><BR> </p><p>　　張汝明字舜文，世為廬陵人，徙居真州。兄侍御史汝賢，元豐中以論尚書左丞王安禮，與之俱罷。未幾，卒。汝明少嗜學，刻意屬文，下筆輒千百言。入太學，有聲一時。國子司業黃隱將以子妻之，汝明約無飾華侈，協力承親歡，然後受室。<BR><BR> </p><p>　　登進士第，歷衞真、江陰、宜黃、華陰四縣主簿，杭州司理參軍，亳州鹿邑丞。母病疽，更數醫不効，汝明刺血調藥，傅之而愈。江陰尉貧且病，市物不時予直，部使者欲繩以法，汝明為鬻橐中裝，代償之。華陰修嶽廟，費鉅財窘，令以屬汝明。汝明嚴與為期，民德其不擾，相與出力佐役，如期而成。他廟非典祀、妖巫憑以惑衆者，則毀而懲其人。滯州縣二十年，未嘗出一語干進，故無薦者。<BR><BR> </p><p>　　大觀中，或言其名，召寘學制局，預考貢士，去取皆有題品。值不悅者誣以背王氏學，詔究其事，得所謂去取錄，徽宗覽之曰：「考校盡心，寧復有此？」特改宣教郎。<BR><BR> </p><p>　　擢監察御史。嘗攝殿中侍御史，即日具疏劾政府市恩招權，以蔡京為首。帝奬其介直。京頗憚之，徙司門員外郎，猶虞其復用，力排之，出通判寧化軍。地界遼，文移數往來，汝明名觸其諱，遼以檄暴於朝。安撫使問故，衆欲委罪於吏，汝明曰：「詭辭欺君，吾不為也。」坐責監壽州麻步場。遇赦，簽書漢陽判官。田法行，受牒按境內。時主者多不親行，汝明使四隅日具官吏所至，而躬臨以閱實，雖雨雪不渝，以故吏不得通賕謝，而稅均於一路最。晚知岳州，屬邑得古編鍾，求上獻。汝明曰：「天子命我以千里，懼不能仰承德意，敢越職以幸賞乎？」卒於官，年五十四。<BR><BR> </p><p>　　汝明事親孝，執喪，水漿不入口三日，日飯脫粟，飲水，無醯鹽草木之滋。浸病羸，行輒踣。夢父授以服天南星法，用之，驗，人以為孝感。汝明學精微，研象數，貫穿經史百家，所著書不蹈襲前人語，有易索書、張子巵言、太究經傳於世。<BR><BR> </p><p>　　黃葆光字元暉，徽州黟人。應舉不第，以從使高麗得官，試吏部銓第一，賜進士出身。由齊州司理參軍為太學博士，遷祕書省校書郎，擢監察御史、左司諫。始涖職，即言：「三省吏猥多，如遷補、升轉、奉入、賞勞之類，非元豐舊制者，其大弊有十，願一切革去。」徽宗即命釐正之，一時士論翕然。而蔡京怒其異己，密白帝，請降御筆云：「當豐亨豫大之時，為衰亂減損之計。」徙葆光符寶郎。省吏醵錢入寶籙宮，作千道齋報上恩，帝思其忠，明年，復拜侍御史。<BR><BR> </p><p>　　遼人李良嗣來歸，上平夷書規進用，擢祕書丞。葆光論其五不可，大概言「良嗣凶黠忿鷙，犯不赦之罪於鄰國，逃命逭死，妄作平夷等書，萬一露泄，為患不細。中祕圖書之府，豈宜以罪人為之？宜厚其祿賜，寘諸畿甸之外。」又言：「君尊如天，臣卑如地。剛健者君之德，而其道不可屈；柔順者臣之常，而其分不可亢。苟致屈以求合，則是傷仁，非所以馭下也；苟矯亢以求伸，則是犯分，非所以尊君也。」帝感悟，命近臣讀其奏於殿中。<BR><BR> </p><p>　　自崇寧後，增朝士，兼局多，葆光以為言。乃命蔡京財定，京陽請一切廢罷，以激怒士大夫。葆光言：「如禮制局詳議官至七員、檢討官至十六員，製造局至三十餘員，豈不能省去一二，上副明天子之意？」時皆壯之。<BR><BR> </p><p>　　政和末，歲旱，帝以為念。葆光上疏曰：「陛下德足以動天，恩足以感人，檢身治事，常若不及，而不能感召和氣，臣所以不能無疑也。蓋人君有屈己逮下之心，而人臣無歸美報上之意者，能致陰陽之變；人君有慈惠惻怛之心，而人臣無將順欽承之意者，能致陰陽之變。陛下恭儉敦朴以先天下，而太師蔡京侈大過制，非所以明君臣之分；陛下以紹述為心，而京所行乃背元豐之法，彊悍自專，不肯上承德意。太宰鄭居中、少宰余深依違畏避，不能任天下之責。此天氣下而地不應，大臣不能尚德以應陛下之所求者如此。」疏入不報。<BR><BR> </p><p>　　且欲再上章，京權勢震赫，舉朝結舌，葆光獨出力攻之。京懼，中以它事，貶知昭州立山縣。又使言官論其附會交結，泄漏密語，詔以章揭示朝堂，安置昭州。京致仕，召為職方員外郎，改知處州。州當方臘殘亂之後，盡心牧養，民列上其狀。加直祕閣，再任，卒，年五十八，州人祠之。<BR><BR> </p><p>　　葆光善論事，會文切理，不為橫議所移，時頗推重。本出鄭居中門，故極論蔡京無所顧，然其他不能不迎時好。方作神霄萬壽宮，溫州郭敦實、泗州葉點皆坐是得罪。葆光遂疏建昌軍陳并、秀州蔡崈、岳州傅惟肖、祁門令葛長卿不即奉行制書，存留僧寺形勝、佛像，及決罰道流，乞第行竄黜，遂悉坐停廢，議者尤之。<BR><BR> </p><p>　　石公弼字國佐，越州新昌人。登進士第，調衞州司法參軍。淇水監牧馬逸，食人稻，為田主所傷。時牧法至密，郡守韓宗哲欲坐以重辟。公弼當此人無罪，宗哲曰：「人傷官馬，奈何無罪？」公弼曰：「禽獸食人食，主者安得不禦，禦之豈能無傷？使上林虎豹絕檻害人，可無殺乎？今但當懲圉者，民不可罪。」宗哲怒，以屬吏。既而使者來慮囚，如公弼議。獲嘉民甲與乙鬥，傷指；病小愈，復與丙鬥，病指流血死。郡吏具獄，兩人以他物傷人，當死。公弼以為疑，駮而鞫之，乃甲捽丙髮，指脫瘕中風死，非由擊傷也。兩人皆得免。<BR><BR> </p><p>　　章惇求太學官，或薦公弼，使往見。謝曰：「丞相資侮人，見者阿意苟容，所不忍也。」再調漣水丞。供奉高公備綱舟行淮，以溺告。公弼曰：「數日無風，安有是？」使尉核其所載，錢失百萬。呼舟人物色之，乃公備與寓客妻通，殺其夫，畏事覺，所至竊官錢賂其下，故詭為此說。即收捕窮治，皆服辜。<BR><BR> </p><p>　　知廣德縣，召為宗正寺主簿。入見，言：「朝廷比日所為，直詞罕聞，頌聲交至，未有為陛下廷爭可否者。願崇忠正以銷諛佞，通諫爭以除壅蔽。」徽宗善之。擢監察御史，進殿中侍御史。三舍法行，士子計等第，頗事告訐。公弼言：「設學校者，要以仁義漸摩，欲人有士君子之行。顧使之相告訐，非所以建學本意也。」又言：「刪定敕令官、寺監丞簿，比多以執政近臣子弟為之，未有資考，不習政事。請一切汰遣，以開寒畯之路。」從之。<BR><BR> </p><p>　　由右正言改左司諫。論東南軍政之敝，以為「有兵之籍，無兵之技。以太半之賦，養無用之兵，異日懼有未然之患。」其後睦盜起，如其言。太史保章正朱汝楫冒奉得罪，而內侍失察者皆不坐。公弼言：「是皆矯稱詔旨，安得勿論？請自今中旨雖不當覆者，亦令有司審奏。」<BR><BR> </p><p>　　遷侍御史。蘇杭造作局工盛，公弼陳擾民之害，請革技巧之靡麗者，稍罷進奉，帝納之。蔡京始與公弼有連，故因得進用，至是，意寖異，京忌焉。徙太常少卿，遷起居郎，兼定王、嘉王記室。故事，初至宮，例得金繒之賜二百萬，公弼辭不受。<BR><BR> </p><p>　　大觀二年，拜御史中丞。執政言：「國朝未有由左史為中執法者。」帝曰：「公弼嘗為侍御史矣。」時斥賣元豐庫縑帛，賤估其直，許朝士分售，皆有定數，從官至二千匹。公弼得券，上還之。宰相有已取萬匹者，即日反其故。<BR><BR> </p><p>　　水官趙霆建開直河議，謂自此無水憂，已而決壞鉅鹿，法當斬。霆善交結，但削一官，猶為太僕少卿。公弼論為失刑，霆坐貶。京西轉運使張徽言欲因方田籍增立汝、襄、鄧三州稅，公弼以為「方田之制，奠天下之地征，正欲均其賦耳，而徽言掊克重斂，民何以堪？」詔罷之。遂劾蔡京罪惡，章數十上，京始罷。又言吏員猥冗，戾元豐舊制。於是堂選歸吏部者數千員，罷宮廟者千員、都水知埽六十員，縣非大郡悉省丞，在京茶事歸之戶部，諸道市舶歸之轉運司，仕塗為清。<BR><BR> </p><p>　　京雖上相印，猶提舉修實錄。公弼復言：「京盤旋京師無去志，其餘威震於羣臣。願持必斷之決，以消後悔。」又因星變言之，竟出京杭州。及劉逵主國柄，公弼復論其廢紹述良法，啟用元祐邪黨學術，人以是知其非一意於正者。進兵部尚書兼侍讀。上疏言：「崇寧以來，臣下專務生事，開邊興利，營繕傜役，蹶民根本，因之飢饉。汴西挽運花石，農桑廢業，徒弊所有，以事無用。宜使之休息，以承天意。」<BR><BR> </p><p>　　張商英入相，欲引為執政，何執中、吳居厚交沮之。以樞密直學士知揚州。羣不逞為俠於閭里，自號「亡命社」。公弼取其魁桀痛治，社遂破散。江賊巢穴菰蘆中，白晝出剽，吏畏不敢問。公弼嚴賞罰督捕，盡除之。改述古殿直學士、知襄州。蔡京再輔政，羅致其罪，責秀州團練副使，台州安置。踰年，遇赦歸。卒，年五十五。後三歲，復其官。<BR><BR> </p><p>　　公弼初名公輔，徽宗以與楊公輔同名，改為公弼云。<BR><BR> </p><p>　　張克公字介仲，潁昌陽翟人。起進士。大觀中，為監察御史，遷殿中侍御史。蔡京再相，克公與中丞石公弼論其罪，京罷，克公徙起居舍人。踰月，進中書舍人，改右諫議大夫。京猶留京師，會星文變，克公復論之，中其隱慝，語在京傳。<BR><BR> </p><p>　　京致仕，張商英為相，與鄭居中不合。克公由兵部侍郎拜御史中丞，治堂吏訟，歸曲商英，且疏其罪十。商英罷，京復召，銜克公弗置。徽宗知之，為徙吏部尚書。京欲以銓綜稽違中克公，既又擿其知貢舉事，帝以為所取得人，不問也。居吏部六年，卒，贈資政殿學士。<BR><BR> </p><p>　　毛注字聖可，衢州西安人。舉進士，知南陵、高苑、富陽三縣，皆以治辦稱。大觀中，御史中丞吳執中薦為御史，詔賜對，未及而執中罷，注辭焉。徽宗固命之，既見，謂曰：「今士大夫方寡廉鮮恥，而卿獨知義命，故特召卿。」即以為主客員外郎，俄擢殿中侍御史。<BR><BR> </p><p>　　蔡京免相留京師，注疏其擅持威福，動搖中外，以葉夢得為腹心，交植黨與。帝為逐夢得，而遷注侍御史。遂極論京「受孟翊妖姦之書，與逆人張懷素游處，引凶朋林攄置政府，用所親宋喬年尹京。其門人播傳，咸謂陛下恩眷不衰，行且復用。」於是論者相繼，京遂致仕。<BR><BR> </p><p>　　四年，彗再見，注又言：「臣累論蔡京罪積惡大，天人交譴，雖罷相致政，猶怙恩恃寵，偃居賜第，以致上天威怒。推原其咎，實在於京。考京之罪，蓋不可以縷數：陛下去黨碑以開自新之路，京疾其異己而別為防禁；陛下頒明詔以來天下之言，京惡其議己而重致於法；以嚴刑峻罰脅持海內，以美官重祿交結人心，錢鈔屢更而商賈不行，邊事數興而國力大匱。聲焰所震，中外憤疾，宜早令去國，消弭災咎。」奏上，京始出居錢塘。<BR><BR> </p><p>　　注復采當世之急務，曰省邊事，足財用，收士心，禁技巧。大概謂：「近年以來，邊民僥倖苟得：昔所入貢者，今必城為郡縣；昔所羈縻者，今盡納其土疆。以內地金帛，而事窮荒不可計之費。今黔南已有處分，如夔、渝新邊，宜在裁省。運鹽昔主於漕計，今移於它司；常平昔積於外州，今輸於都下。經費安得不匱，財貨何以轉移？願詔有司，悉講復元豐舊制。湯之遭旱，以士失職為辭。今學校養士，蓋有常額，額外之人，不復可預教養，歲貢之餘，略無可進之地。願留貢籍三分，暫存科舉，以待學外之士，使無失職。東南造作奇玩、花石綱舟，與後苑工徒、京城營繕，並宜暫罷，以抑末敦本。凡此，皆聖政之所當先，人心悅則天意解矣。」注所論切於世務類此。<BR><BR> </p><p>　　遷左諫議大夫。張商英為相，言者攻之力，注亦言其無大臣體，然訖以與之交通，罷提舉洞霄宮，居家數歲，卒。建炎末，追復諫議大夫。<BR><BR> </p><p>　　洪彥昇字仲達，饒州樂平人。登第，調常熟尉。奉母之官，既至，前尉欲申期三月以規薦，而中分奉入。彥昇處僧舍，卻奉不納，如約，始交印。歷郴州判官，簽書鎮東軍節度判官。<BR><BR> </p><p>　　彥昇嘗辟廣西經略府，或稱其才，擢提舉常平。御史中丞石公弼薦新提舉廣西學事幸義可御史，及陛辭，適與同日，徽宗兩留之，遂為監察御史，遷殿中侍御史。彥昇孤立，任言責閱五年，論：「蔡京再居元宰，假紹述之名，一切更張，敗壞先朝法度，朋姦誤國，公私困弊。既已上印，而偃蹇都城，上憑眷顧之恩，中懷跋扈之志。願早賜英斷，遣之出京。」「何執中緣潛邸之舊，德薄位尊，當軸處中，殊不事事，見利忘義，唯貨殖是圖。願解其機政，以全晚節。」「呂惠卿與張懷素厚善，序其所注般若心經云：『我遇公為黃石之師。』且張良師黃石之策，為漢祖定天下，惠卿安得輒以為比？」他如鄧洵仁、蔡薿、劉拯、李孝稱、許光凝、許幾、盛章、李譓、任熙明之流，皆條摭其過，一不為回隱。<BR><BR> </p><p>　　右僕射張商英與給事中劉嗣明爭曲直，事下御史。彥昇蔽罪商英，商英去。又累疏抨郭天信以談命進用，交結竄斥；因請禁士大夫毋語命術，毋習釋教。<BR><BR> </p><p>　　先是，詔諸道監司具法令未備，若未便於民者，久而弗上。彥昇言：「吏狃於勢，隨時俯仰，不能上承德音，因緣為姦者衆。有因追科而欲害熙寧保伍之法，因身丁而故搖崇寧學校之政，省事原情，當有勸沮。宜遣官編彙，辨其邪正，以行賞罰。」皆從之。遷給事中。嘗謁告一日，而張商英復官之旨經門下，言者以為顧避封駁，出知滁州。尋加右文殿修撰，進徽猷閣待制，知吉州。久之，知潭州，未行，卒，年六十三。贈太中大夫。<BR><BR> </p><p>　　論曰：蔡京用事，焱燄熾然，其勢莫敢遏。此數子者，迺力數其罪而連攻之，似矣。然葆光、克公主鄭居中，公弼、注朋張商英，皆非端直士也。若楫先見，畸、服不阿，汝明不欺，彥昇孤立，其賢乎！唯勣宮邸舊學，人望攸屬，而不使躋政地；至京則暫罷亟起，始終倚任焉。善善而不能用，惡惡而不能去，徽宗以之，此齊桓公所以嗤於郭亡也。<BR><BR> </p><p>　　鍾傳字弱翁，饒州樂平人。本書生，用李憲薦，為蘭州推官。坐對獄不實，羈管郴州。紹聖中，章惇興邊事，奏還其官。得入對，為哲宗言：「兵貴智而不貴力，夏衆夥而勇，難以一舉滅。但當擇城險要，以正不朝削地之法，坐待其斃。」帝然之，命幹當熙河、涇原、秦鳳三路公事。<BR><BR> </p><p>　　夏人陷金明，渭帥毛漸出兵攻其沒煙砦，傳合擊破之，又與熙州王文郁進築安西城，論功加祕閣校理。章楶帥渭，命傳所置將苗履統衆會涇原之靈平，夏人悉力來拒，傳步騎二萬，出不意造河梁以濟師，遂作金城關，又獻白草原捷，連進集賢殿修撰、知熙州。傳自始仕至此，僅再歲。遂擅帥熙、秦騎四萬出塞，無功而還。惇方主其議，不加罪。<BR><BR> </p><p>　　初，傳請合三路兵從青南訥心或顛耳關築天都城，以包淺井、癿囉、和市。工既集，復言水源不壯，不可興役。朝論以所奏乖異，將罷傳，曾布為言，但褫職。俄而白草原詐增首虜事覺，責監永州稅，再貶連州別駕。崇寧中，復起知河中府，歷鄆、瀛、渭三州，擢顯謨閣待制。建言：「河南要地，靈武為根本。其西十五州，六為王土。其東由清遠距羅山走靈州不及百里，夏以五監軍統焉。若選將簡師先擊之，以趨韋州，可斷其右臂。徐當拊納離畔，漸規進取，訖城蕭關，可斷其左臂。」乃條上十四事，未報。<BR><BR> </p><p>　　詔諸道進討，傳遣將折可適領銳騎出蕭關，至靈州川，有功。進龍圖閣直學士。會別將高永年沒於西，而可適遇雨失道，為虜所乘，乃班師。傳以稽違逗撓，黜知汝州，奪學士。未幾，復為杭州、真定、永興、太原、延安府，以故職卒。贈端明殿學士。傳從布衣致通顯，所行事大氐欺妄，故屢起屢僨云。<BR><BR> </p><p>　　陶節夫字子禮，饒州鄱陽人，晉大司馬侃之裔也。第進士，起家為廣州錄事參軍。楊元寇暴山谷間，捕繫獄，屢越以逸，且不承為盜，既累年。節夫詰以數語，元即吐服，將適市，與諸囚訣曰：「陶公長者，雖死可無憾。」知新會縣，廣守章楶重其材，楶帥涇原，辟入府。<BR><BR> </p><p>　　崇寧初，為講議司檢討官，進虞部員外郎，遷陝西轉運副使，徙知延安府。以招降羌有功，加集賢殿修撰。築石堡等四城。石堡以天澗為隍，可趨者唯一路，夏人窖粟其間，以千數。既為宋有，其酋驚曰：「漢家取我金窟堝！」亟發鐵騎來爭。節夫分部將士遮禦之，斬獲統軍以下數十百人。夏人度不可得，斂兵退。連擢顯謨閣待制、龍圖閣直學士。<BR><BR> </p><p>　　方議城銀州，諜告夏人已東。節夫料必西趨涇原，官屬不肯從。節夫曰：「吾計之熟矣。」乃遣裨將耿端彥疾驅至銀州，五日城成，夏人果從涇原至，則城備已固，遂遁去。進樞密直學士。<BR><BR> </p><p>　　節夫在延安日久，蔡京、張康國從中助之，故唯京意是徇。夏人欲款塞，拒弗納。放牧者執殺之，夏人怨怒，大入鎮戎軍，殺鹵數萬口。節夫尋領經制環慶、涇原、河東邊事，言：「今既得石堡，又城銀州，西夏洪、宥皆在吾顧盼中。橫山之地，十有七八，興州巢穴淺露，直可以計取。」遂陳取興、靈之策。加龍圖閣學士。會朝廷罷經制司，且棄所城地，節夫乃求內郡。徙洪州，改江寧府，歷青秦二州、太原府。<BR><BR> </p><p>　　羣盜李勉起遼州、北平之間，河東、河北騷動，兩路帥臣、憲臣皆罪去，至出臺郎督捕之。節夫請悉罷所遣兵，卒以計獲勉。坐上疏乞留本道兵勿移戍，降為待制知永興軍，數月，卒。追復龍圖閣學士。<BR><BR> </p><p>　　毛漸字正仲，衢州江山人。第進士，知寧鄉縣。熙寧經理五溪，漸條利害以上察訪使，使者諉以區畫，遂建新化、安化二縣。漸用是得著作佐郎、知安化縣。召為司農丞，提舉京西南路常平。<BR><BR> </p><p>　　元祐初，知高郵軍，遷廣東轉運判官。渠陽蠻擾邊，近臣言漸習知蠻事，徙荊湖北路轉運判官。時朝廷議棄地，漸曰：「蠻徭畔服不常，非稍威以兵，未易懷德。今一犯邊即棄地，非計也。」不報。渠陽既棄，蠻復大入鈔略，覆官軍，荊土為大擾。<BR><BR> </p><p>　　漸歷提點江西刑獄、江東兩浙轉運副使。浙部水溢，詔賜緡錢二百萬以振之。漸言：「數州被害即捐二百萬，儻仍歲如之，將何以繼？」乃案錢氏有國時故事，起長安堰至鹽官，徹清水浦入于海；開無錫蓮蓉河，武進廟堂港，常熟疏涇、梅里入大江；又開崐山七耳、茜涇、下張諸浦，東北道吳江，開大盈、顧匯、柘湖，下金山小官浦以入海。自是水不為患。<BR><BR> </p><p>　　加集賢校理，入為吏部右司郎中。以祕閣校理為陝西轉運使，攝渭、秦、熙三州。未幾，復攝帥涇原。日夜治兵，乘夏人犯邊，遣將擣其虛，遂破沒煙砦。進直龍圖閣、知渭州，命下，卒，年五十九。優贈龍圖閣待制。<BR><BR> </p><p>　　王祖道字若愚，福州人。第進士，又舉制科，會罷，調韓城尉，知松陽、白馬二縣。為司農丞、監察御史。數言事，以論樞密承旨張誠一試補吏挾私、延州呂惠卿遣禁卒餽徐禧公使物非是，改司封員外郎、知汀、泉、福三州。歷使諸路，入為戶部、吏部員外郎，左司諫。言陝西兵未可減，徽宗謂其論事無足行，依阿苟容，出知海州。拜祕書少監，再為福州。加直龍圖閣、知桂州。<BR><BR> </p><p>　　蔡京開邊，祖道欲乘時徼富貴，誘王江酋楊晟免等使納土，夸大其辭，言：「向慕者百二十峒、五千九百家、十餘萬口，其旁通江洞之衆，尚未論也。王江在諸江合流之地，山川形勢，據諸峒要會，幅員二千里。宜開建城邑，控制百蠻，以武臣為守，置溪峒司主之。」詔以為懷遠軍，且頒諸司使至殿侍軍將告命，使第補其首領。置二砦，為立學。<BR><BR> </p><p>　　又言：「黎人為患六十年，道路不通。今願為王民，得地千五百里。」遂以安口隘為允州，中古州地為格州，增提舉溪峒官三員。又言羈縻知地州羅文誠、文州羅更晏、蘭州韋晏鬧、那州羅更從皆內附，請於黎母山心立鎮州，為下都督府，賜軍額曰靜海，知州領海南安撫都監，徙萬安軍於水口。南丹州莫公佞獨拒命，發兵討擒之，遂築懷遠軍為平州，格州為從州，南丹為觀州，并允、地、文、蘭、那五州置黔南路。擢祖道顯謨閣待制，進龍圖閣直學士。<BR><BR> </p><p>　　召為兵部尚書，未行，與融州張莊謀，使莊奏言海南一千二十峒皆已團結，所未得者百七十峒，今黎人款化，則未得者才十之一耳。於是徭、黎渠帥不勝忿，蜂起侵剽，圍新萬安軍及觀州，殺官吏。初，祖道徙城時，言黎人伐木助役。及是詔問，不能對。京芘之，猶除端明殿學士、知福州，復以刑部尚書召。大觀二年，卒，贈宣奉大夫。<BR><BR> </p><p>　　祖道在桂四年，厚以官爵金帛挑諸夷，建城邑，調兵鎮戍，輦輸內地錢布、鹽粟，無復齊限。地瘴癘，戍者歲亡什五六，實無尺地一民益於縣官。蔡京既自以為功，至謂：「混中原風氣之殊，當天下輿圖之半。」祖道用是超取顯美。張商英為相，治其誕罔，追貶昭信軍節度副使。京再輔政，復還之。然其所創名州縣，不旋踵皆罷。是後龐恭孫、張莊、趙遹、程鄰皆以拓地受上賞，大氐皆規模祖道。祖道起冗散，驟取美官，而朝廷受其敝云。<BR><BR> </p><p>　　張莊，應天府人也。元豐三年，擢進士第。歷提舉司、講議司檢討官，出提舉荊湖、夔州等路香鹽事。改提舉荊湖北路常平、本路提點刑獄，進龍圖閣直學士、廣南西路轉運副使。<BR><BR> </p><p>　　王祖道既請立朱崖諸州縣，徙萬安軍，詔莊按覆相度，實與祖道相表裏。祖道召為兵部尚書，授莊集賢殿修撰、知桂州。祖道既留，以莊知融州。已而祖道徙福州，莊復知桂州。奏：「安化上三州一鎮地土，及恩廣監洞蒙光明、落安知洞程大法、都丹團黃光明等納土，共五萬一千一百餘戶，二十六萬二千餘人，幅員九千餘里。」尋又奏：「寬樂州、安沙州、譜州、四州、七源等州納土，計二萬人，一十六州、三十三縣、五十餘峒，幅員萬里。」蔡京帥百官表賀，進莊兼黔南路經略安撫使、知靖州。<BR><BR> </p><p>　　王子武者，惠恭皇后族子也。靖州界接平、允、從三州，子武欲通之，因請復元祐所棄渠陽軍。渠陽既城，迺上言：「湖北至廣西，繇湖南則迂若弓背，自渠陽而往，猶弓弦耳。」因以利啗諸蠻使納土，立里堠。莊忌之，且欲蠻之多屬廣西為己功，因誘復水蠻石盛唐毀其烽表、橋梁。渠陽蠻酋楊惟聰請討之，子武以聞，朝議謂其生事，罷子武。<BR><BR> </p><p>　　未幾，安化蠻納土，莊遣黃忱往築州城。忱，蠻將也，知蠻情偽，力言不可。莊怒，遣忱護築溪州，別遣胡超、儂昌等築安化城，果為蠻所揜，超等沒者幾千人。中書舍人宇文粹中言：「祖道及莊擅興師旅，啟釁邀功，妄言諸蠻效順，納款得地。當時柄臣攬為綏撫四夷之功，奏賀行賞，張皇其事。自昔欺君，無大於此。」朝廷既追貶祖道，莊責舒州團練副使，永州安置，再貶連州，移和州。<BR><BR> </p><p>　　起知荊南府，徙江寧。復進徽猷閣直學士，歷知渭亳襄州、鎮江東平府。宣和六年，坐繕治東平城不加功輒復摧圮，降兩官，提舉嵩山崇福宮。卒，贈宣奉大夫。<BR><BR> </p><p>　　趙遹，開封人。大觀初，以發運司勾當公事為梓州路轉運司判官。瀘、戎諸夷納土，命遹相置，以建立純州縣、砦勞，加直祕閣。升轉運副使，俄授龍圖閣直學士，為正使。<BR><BR> </p><p>　　政和五年，晏州夷酋卜漏反，陷梅嶺堡，知砦高公老遁。公老之妻，宗女也，常出金玉器飲卜漏等酒，漏心豔之。會瀘帥賈宗諒以斂竹木擾夷部，且誣致其酋斗箇旁等罪，夷人咸怨。漏遂相結，因上元張燈襲破砦，虜公老妻及其器物，四出剽掠。遹行部昌州，聞之，倍道趣瀘州。賊分攻樂共城、長寧軍、武寧縣，宗諒皆遣將拒卻之。已而樂共城監押潘虎誘殺羅始党族首領五十人，其族蠻憤怒，合漏等復攻樂共城。遹并劾之，詔斬虎，罷宗諒，代以康延魯，而聽遹節制。遹陰有專討意，兵端益大矣。於是詔發陝西軍、義軍、土軍、保甲三萬人，以遹為瀘南招討使。遹與別將馬覺、張思正分道出，期會于晏州。思峨州近而固，遹遣王育先破之，村囤諸落相繼而克，因其積穀食士卒。<BR><BR> </p><p>　　既抵晏州，覺、思正各以兵來會。漏據輪縳大囤，其山崛起數百仞，林箐深密，夷奔潰者悉赴之。乃壘石為城，外樹木柵，當道穿阬阱，仆巨枿，布渠答，夾以守障，俯瞰官軍。矢石所中皆靡碎，遹軍不能進。間從巡檢种友直、田祐恭按視，其旁山崖壁特峭絕，賊恃之無守備。遹欲襲取，命友直、祐恭軍其下，而身當賊衝，番軍迭攻之。未旦，鼓而進，迨夕則止，賊并力拒戰，不得息。<BR><BR> </p><p>　　友直所部多思、黔土丁，習山險，而山多生猱，遹遣土丁捕之。伐去蒙密，緣崩石挽藤葛而上，得猱數十頭，束麻作炬，灌以膏蠟，縛於猱背。暮夜，復遣土丁負繩梯登崖顛，迺縋梯引下，人人銜枚，挈猱蟻附而上。比雞鳴，友直、祐恭與其衆悉登，擁刀斧穿箐入。及賊柵，出火然炬，猱熱狂跳，賊廬舍皆茅竹，猱竄其上，火輒發，賊號呼奔撲，猱益驚，火益熾。官軍鼓譟破柵，遹望見火，麾軍躡雲梯攻其前。兩軍相應，賊擾亂，不復能抗，赴火墮崖死者不可計，俘斬數千人。卜漏突圍走，至輪多囤，追獲之。晏州平，諸夷落皆降，拓地環二千里。遹為建城砦，畫疆畝，募人耕種，且習戰守，號曰「勝兵」。詔置沿邊安撫司，以轉運副使孫羲叟為安撫使。高公老妻不辱而死，詔贈節義族姬。<BR><BR> </p><p>　　加遹龍圖閣直學士、熙河蘭湟經略安撫使。遹以疾請祠，不許。既入對，賜上舍出身，拜兵部尚書。遹與童貫有隙，力請去，以提舉醴泉觀兼詳定一司敕令。六年，出知成德軍，拜延康殿學士，賜其子永裔上舍出身、祕書省校書郎。<BR><BR> </p><p>　　淶水人董才得罪亡命，因聚衆為賊，攻敗城邑，遼人不能制。中山帥府陰與才通，誘使來歸，才尋為遼所破，遂上書請取全燕以自效。王黼、童貫大喜，將許之，遹言不可。客或以沮朝廷密謀止遹，遹曰：「帥臣所部，封境雖異，事無異也。且論思獻納，侍從之職，遹今以侍從備帥臣，而真定、中山邊接，隙苟一開，吾境得無事乎？」疏奏，上然之，乃斥還才書。才窮蹙，轉入河東。詔以問遹，遹復具疏極論其害。洎遹徙熙州，黼等卒納才，又慮遹過闕入見有所陳，趣使便道赴鎮。諸蕃聞遹至，相賀曰：「吾父來，朝廷真欲無事矣！」爭出鉏耨，牛價為頓高。<BR><BR> </p><p>　　時議更陝西大鐵錢，價與銅錢輕重等。遹上言曰：「銅重鐵輕，自然之理，今反其理，民誰信之？以人奪天，雖厲其禁，終不可行也。」居數月，以疾乞致仕，命提舉嵩山崇福宮。起知中山、順昌、應昌府。金人舉兵，召遹赴闕，尋卒。<BR><BR> </p><p>　　永裔歷知眉州。言者論遹欺罔朝廷以軍功，永裔遂放罷。<BR><BR> </p><p>　　論曰：夏人時蹈，逐之使出則已。章惇、蔡京故撓之用兵，塗邊人肝腦于地，以倖己功，不亦傎乎？諸蠻溪峒，茅瘴非人域，鴆虺與居，況無敢闖吾圉。京迺使祖道、張莊之徒鑿空為功，舉中國重貲，棄諸不毛，而文飾姦慝，鋪張表賀，徽宗亦偃然受其欺。好大黷武之心一侈，而燕朔之謀作矣。詩曰：「池之竭矣，不云自頻；泉之竭矣，不云自中。」徽之耗內貪外，馴召禍敗，跡所從來，此其本也。嗚呼，可不戒哉！</p>
<div class='pn'><p class='pre'>上一节：<a href='第一百零六章-卷一百０六-原文.html'>第一百零六章-卷一百０六</a></p><p class='next'>下一节：<a href='第一百零八章-卷一百０八-原文.html'>第一百零八章-卷一百０八</a></p></div></body>
</html>
