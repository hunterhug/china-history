<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>宋史-列传-第一百八十五章-卷一百八十五-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-列传<a href='../宋史.html#列传'>：目录</a></p>
</div>
<div class='pn'><p class='pre'>上一节：<a href='第一百八十四章-卷一百八十四-原文.html'>第一百八十四章-卷一百八十四</a></p><p class='next'>下一节：<a href='第一百八十六章-卷一百八十六-原文.html'>第一百八十六章-卷一百八十六</a></p></div>
</div>

<h1>第一百八十五章-卷一百八十五<span style='font-size:small'> 原文</span></h1>
<p>陳靖　張綸　邵曄　崔立　魯有開　張逸　吳遵路　趙尚寬　高賦　程師孟　韓晉卿　葉康直<BR><BR> </p><p>　　宋法有可以得循吏者三：太祖之世，牧守令錄，躬自召見，問以政事，然後遣行，簡擇之道精矣；監司察郡守，郡守察縣令，各以時上其殿最，又命朝臣專督治之，考課之方密矣；吏犯贓遇赦不原，防閑之令嚴矣。<BR><BR> </p><p>　　承平之世，州縣吏謹守法度以修其職業者，實多其人。其間必有絕異之績，然後別於賞令，或自州縣善最，他日遂為名臣，則撫字之長又不足以盡其平生，故始終三百餘年，循吏載諸簡策者十二人。作循吏傳。<BR><BR> </p><p>　　陳靖字道卿，興化軍莆田人。好學，頗通古今。父仁壁，仕陳洪進為泉州別駕。洪進稱臣，豪猾有負險為亂者，靖徒步謁轉運使楊克巽，陳討賊策。召還，授陽翟縣主簿。契丹犯邊，王師數不利，靖遣從子上書，求入奏機略。詔就問之，上五策，曰：明賞罰；撫士衆；持重示弱，待利而舉；帥府許自辟士；而將帥得專制境外。太宗異之，改將作監丞，未幾，為御史臺推勘官。<BR><BR> </p><p>　　時御試進士，多擢文先就者為高等，士皆習浮華，尚敏速。靖請以文付考官第甲乙，俟唱名，或果知名士，即置上科。喪父，起復祕書丞，直史館，判三司開拆司。淳化四年，使高麗還，提點在京百司，遷太常博士。<BR><BR> </p><p>　　太宗務興農事，詔有司議均田法，靖議曰：「法未易遽行也。宜先命大臣或三司使為租庸使，或兼屯田制置，仍擇三司判官選通知民事者二人為之貳。兩京東西千里，檢責荒地及逃民產籍之，募耕作，賜耕者室廬、牛犂、種食，不足則給以庫錢。別其課為十分，責州縣勸課，給印紙書之。分殿最為三等：凡縣管墾田，一歲得課三分，二歲六分，三歲九分，為下最；一歲四分，二歲七分，三歲至十分，為中最；一歲五分，未及三歲盈十分者，為上最。其最者，令佐免選或超資；殿者，即增選降資。每州通以諸縣田為十分，視殿最行賞罰。候數歲，盡罷官屯田，悉用賦民，然後量人授田，度地均稅，約井田之制，為定以法，頒行四方，不過如此矣。」太宗謂呂端曰：「朕欲復井田，顧未能也，靖此策合朕意。」乃召見，賜食遣之。<BR><BR> </p><p>　　他日，帝又語端。曰：「靖說雖是，第田未必墾，課未必入，請下三司雜議。」於是詔鹽鐵使陳恕等各選判官二人與靖議，以靖為京西勸農使，命大理寺丞皇甫選、光祿寺丞何亮副之。選等言其功難成，帝猶謂不然。既而靖欲假緡錢二萬試行之，陳恕等言：「錢一出，後不能償，則民受害矣。」帝以羣議終不同，始罷之，出靖知婺州，再遷尚書刑部員外郎。<BR><BR> </p><p>　　真宗即位，復列前所論勸農事，又言：「國家禦戎西北，而仰食東南，東南食不足，則誤國大計。請自京東、西及河北諸州大行勸農之法，以殿最州縣官吏，歲可省江、淮漕百餘萬。」復詔靖條上之，靖請刺史行春，縣令勸耕，孝悌力田者賜爵，置五保以檢察姦盜，籍游惰之民以供役作。又下三司議，皆不果行。<BR><BR> </p><p>　　歷度支判官，為京畿均田使，出為淮南轉運副使兼發運司公事，徙江南轉運使。極論前李氏橫賦於民凡十七事，詔為罷其尤甚者。徙知潭州，歷度支、鹽鐵判官。祀汾陰，為行在三司判官。又歷京西、京東轉運使，知泉、蘇、越三州，累遷太常少卿，進太僕卿、集賢院學士，知建州，徙泉州，拜左諫議大夫。初，靖與丁謂善，謂貶，黨人皆逐去，提點刑獄、侍御史王耿乃言靖老疾，不宜久為鄉里官，於是以祕書監致仕，卒。<BR><BR> </p><p>　　靖平生多建畫，而於農事尤詳，嘗取淳化、咸平以來所陳表章，目曰勸農奏議，錄上之，然其說泥古，多不可行。<BR><BR> </p><p>　　張綸字公信，潁州汝陰人。少倜儻任氣。舉進士不中，補三班奉職，遷右班殿直。從雷有終討王均于蜀，有降寇數百據險叛，使綸擊之，綸馳報曰：「此窮寇，急之則生患，不如諭以向背。」有終用其說，賊果棄兵來降。以功遷右侍禁、慶州兵馬監押，擢閤門祗候，益、彭、簡等州都巡檢使。所部卒縱酒掠居民，綸斬首惡數人，衆乃定。徙荊湖提點刑獄，遷東頭供奉官、提點開封府界縣鎮公事。<BR><BR> </p><p>　　奉使靈夏還，會辰州溪峒彭氏蠻內寇，以知辰州。綸至，築蓬山驛路，賊不得通，乃遁去。徙知渭州。改內殿崇班、知鎮戎軍。奉使契丹，安撫使曹瑋表留之，不可。蠻復入寇，為辰州、澧、鼎等州緣邊五溪十峒巡檢安撫使，諭蠻酋禍福，購還所掠民，遣官與盟，刻石于境上。<BR><BR> </p><p>　　久之，除江、淮制置發運副使。時鹽課大虧，乃奏除通、泰、楚三州鹽戶宿負，官助其器用，鹽入優與之直，由是歲增課數十萬石。復置鹽場于杭、秀、海三州，歲入課又百五十萬。居二歲，增上供米八十萬。疏五渠，導太湖入于海，復租米六十萬。開長蘆西河以避覆舟之患，又築漕河隄二百里于高郵北，旁錮鉅石為十〈石達〉，以泄橫流。泰州有捍海堰，延袤百五十里，久廢不治，歲患海濤冒民田。綸方議修復，論者難之，以為濤患息而畜潦之患興矣。綸曰：「濤之患十九，而潦之患十一，獲多而亡少，豈不可邪？」表三請，願身自臨役。命兼權知泰州，卒成堰，復逋戶二千六百，州民利之，為立生祠。<BR><BR> </p><p>　　邵曄字日華，其先京兆人。唐末喪亂，曾祖岳挈族之荊南謁高季興，不見禮，遂之湖南。彭玗刺全州，辟為判官。會賊魯仁恭寇連州，即署岳國子司業、知州事，遂家桂陽。祖崇德，道州錄事參軍。父簡，連山令。<BR><BR> </p><p>　　曄幼嗜學，恥從辟署。太平興國八年，擢進士第，解褐，授邵陽主簿，改大理評事、知蓬州錄事參軍。時太子中舍楊全知州，性悍率蒙昧，部民張道豐等三人被誣為劫盜，悉置于死，獄已具，曄察其枉，不署牘，白全當核其實。全不聽，引道豐等抵法，號呼不服，再繫獄按驗。既而捕獲正盜，道豐等遂得釋，全坐削籍為民。曄代還引對，太宗謂曰：「爾能活吾平民，深可嘉也。」賜錢五萬，下詔以全事戒諭天下。授曄光祿寺丞，使廣南採訪刑獄。俄通判荊南，賜緋魚。遷著作佐郎、知忠州。歷太常丞、江南轉運副使，改監察御史。以母老乞就養，得知朗州。入判三司磨勘司，遷工部員外郎、淮南轉運使。<BR><BR> </p><p>　　景德中，假光祿卿，充交阯安撫國信使。會黎桓死，其子龍鉞嗣立，兄龍全率兵劫庫財而去，其弟龍廷殺鉞自立，龍廷兄明護率扶蘭砦兵攻戰。曄駐嶺表，以事上聞，改命為緣海安撫使，許以便宜設方略。曄貽書安南，諭朝廷威德，俾速定位。明護等即時聽命，奉龍廷主軍事。初，詔曄俟其事定，即以黎桓禮物改賜新帥。曄上言：「懷撫外夷，當示誠信，不若俟龍廷貢奉，別加封爵而寵賜之。」真宗甚嘉納。使還，改兵部員外郎，賜金紫。初受使，假官錢八十萬，布私覿物，及為安撫，已償其半，餘皆詔除之。嘗上邕州至交州水陸路及宜州山川等四圖，頗詳控制之要。<BR><BR> </p><p>　　俄判三司三勾院，坐所舉季隨犯贓，曄當削一官，上以其遠使之勤，止令停任。大中祥符初，起知兗州，表請東封，優詔答之。及遣王欽若、趙安仁經度封禪，仍判州事，就命曄為京東轉運使。封禪禮畢，超拜刑部郎中，復判三勾院，出為淮南、江、浙、荊湖制置發運使。四年，改右諫議大夫、知廣州。州城瀕海，每蕃舶至岸，常苦颶風，曄鑿內濠通舟，颶不能害。俄遘疾卒，年六十三。<BR><BR> </p><p>　　崔立字本之，開封鄢陵人。祖周度，仕周為泰寧軍節度判官。慕容彥超叛，周度以大義責之，遂見殺。<BR><BR> </p><p>　　立中進士第。為果州團練推官，役兵輦官物，道險，乃率衆錢，傭舟載歸。知州姜從革論如率斂法，當斬三人，立曰：「此非私己，罪杖爾。」從革初不聽，卒論奏，詔如立議。真宗記之，特改大理寺丞，知安豐縣。大水壞期斯塘，立躬督繕治，踰月而成。進殿中丞，歷通判廣州、許州。<BR><BR> </p><p>　　會滑州塞決河，調民出芻楗，命立提舉受納。立計其用有餘，而下戶未輸者尚二百萬，悉奏弛之。知江陰軍，屬縣有利港久廢，立教民濬治，既成，溉田數千頃，及開橫河六十里，通運漕。累遷太常少卿，歷知棣、漢、相、潞、兗、鄆、涇七州。兗州歲大饑，募富人出穀十萬餘石振餓者，所全活者甚衆。<BR><BR> </p><p>　　立性淳謹，尤喜論事。大中祥符間，帝既封禪，士大夫爭奏上符瑞，獻贊頌，立獨言：「水發徐州，旱連江、淮，無為烈風，金陵火，天所以警驕惰、戒淫泆也，區區符瑞，尚何足為治道言哉？」前後上四十餘事。以右諫議大夫知耀州，改知濠州，遷給事中。告老，進尚書工部侍郎致仕，卒。識韓琦於布衣，以女妻之，人嘗服其鑒云。<BR><BR> </p><p>　　魯有開字元翰，參知政事宗道從子也。好禮學，通左氏春秋。用宗道蔭，知韋城縣。曹、濮劇盜橫行旁縣間，聞其名不敢入境。知確山縣，大姓把持官政，有開治其最甚者，遂以無事。興廢陂，溉民田數千頃。富弼守蔡，薦之，以為有古循吏風。<BR><BR> </p><p>　　知金州，有蠱獄，當死者數十人，有開曰：「欲殺人，衷謀之足矣，安得若是衆邪？」訊之則誣。天方旱，獄白而雨。知南康軍，代還。熙寧行新法，王安石問江南如何，曰：「法新行，未見其患，當在異日也。」以所對乖異，出通判杭州。<BR><BR> </p><p>　　知衞州，水災，人乏食，擅貸常平錢粟與之，且奏乞蠲其息。徙冀州，增隄，或謂：「郡無水患，何以役為？」有開曰：「豫備不虞，古之善計也。」卒成之。明年河決，水果至，不能冒隄而止。朝廷遣使河北，民遮誦有開功狀，召為膳部郎中。元祐中，歷知信陽軍、洺滑州，復守冀，官至中大夫，卒。<BR><BR> </p><p>　　張逸字大隱，鄭州滎陽人。進士及第，為試祕書省校書郎。知襄州鄧城縣，有能名。知州謝泌將薦逸，先設几案，置章其上，望闕再拜曰：「老臣為朝廷得一良吏。」乃奏之。他日引對，真宗問所欲何官，逸對曰：「母老在家，願得近鄉一幕職官，歸奉甘旨足矣。」授澶州觀察推官，數日，以母喪去。服除，引對，帝又固問之，對曰：「願得京官。」特改大理寺丞。帝雅賢泌，再召問逸者，用泌薦也。<BR><BR> </p><p>　　知長水縣，時王嗣宗留守西京，厚遇之，及徙青神縣，貧不自給，嗣宗假奉半年使辦裝。既至縣，興學校，教生徒。後邑人陳希亮、楊異相繼登科，逸改其居曰桂枝里。縣東南有松柏灘，夏秋暴漲多覆舟，逸禱江神，不踰月，灘為徙五里，時人異之。再遷太常博士、知尉氏縣。擢監察御史，提點益州路刑獄，開封府判官。使契丹，為兩浙轉運使。徙陝西，未赴，又徙河東，居數月，復徙陝西。以龍圖閣待制知梓州。<BR><BR> </p><p>　　累遷尚書兵部郎中，知開封府。有僧求內降免田稅，而逸固執不許。仁宗曰：「有司能守法，朕何憂也。」又言：「頃禁命婦干禁中恩，比來稍通女謁，願令官司糾劾。」從之。<BR><BR> </p><p>　　以樞密直學士知益州。逸凡四至蜀，諳其民風。華陽騶長殺人，誣道旁行者，縣吏受財，獄既具，乃使殺人者守囚。逸曰：「囚色冤，守者氣不直，豈守者殺人乎？」囚始敢言，而守者果服，立誅之，蜀人以為神。會歲旱，逸使作堰壅江水，溉民田，自出公租減價以振民。初，民饑多殺耕牛食之，犯者皆配關中。逸奏：「民殺牛以活將死之命，與盜殺者異，若不禁之，又將廢穡事。今歲少稔，請一切放還。復其業。」報可。未幾，卒于官。<BR><BR> </p><p>　　吳遵路字安道。父淑，見文苑傳。第進士，累官至殿中丞，為祕閣校理。章獻太后稱制，政事得失，下莫敢言。遵路條奏十餘事，語皆切直，忤太后意，出知常州。嘗預市米吳中，以備歲儉，已而果大乏食，民賴以濟，自他州流至者亦全十八九。累遷尚書司封員外郎，權開封府推官，改三司鹽鐵判官，加直史館，為淮南轉運副使。會罷江、淮發運使，遂兼發運司事。嘗於真楚泰州、高郵軍置斗門十九，以畜泄水利。又廣屬郡常平倉儲畜至二百萬，以待凶歲。凡所規畫，後皆便之。<BR><BR> </p><p>　　遷工部郎中，坐失按蘄州王蒙正故入部吏死罪，降知洪州。徙廣州，辭不行。是時發運司既復置使，乃以為發運使，未至，召修起居注。元昊反，建請復民兵。除天章閣待制、河東路計置糧草。受詔料揀河東鄉民可為兵者，諸路視以為法。進兵部郎中、權知開封府，馭吏嚴肅，屬縣無追逮。<BR><BR> </p><p>　　時宋庠、鄭戩、葉清臣皆宰相呂夷簡所不悅，遵路與三人雅相厚善，夷簡忌之，出知宣州。上禦戎要略、邊防雜事二十篇。徙陝西都轉運使，遷龍圖閣直學士、知永興軍，被病猶決事不輟，手自作奏。及卒，仁宗聞而悼之，詔遣官護喪還京師。<BR><BR> </p><p>　　遵路幼聰敏，既長，博學知大體。母喪，廬墓蔬食終制。性夷雅慎重，寡言笑，善筆札。其為政簡易不為聲威，立朝敢言，無所阿倚。平居廉儉無他好，既沒，室無長物，其友范仲淹分奉賙其家。<BR><BR> </p><p>　　子瑛，為尚書比部員外郎，不待老而歸。<BR><BR> </p><p>　　趙尚寬字濟之，河南人，參知政事安仁子也。知平陽縣。鄰邑有大囚十數，破械夜逸，殺居民，將犯境，尚寬趣尉出捕，曰：「盜謂我不能來，方怠惰，易取也。宜亟往，毋使得散漫，且為害。」尉既出，又遣徼巡兵躡其後，悉獲之。<BR><BR> </p><p>　　知忠州，俗畜蠱殺人，尚寬揭方書市中，教人服藥，募索為蠱者窮治，置于理，大化其俗。轉運使持鹽數十萬斤，課民易白金，期會促，尚寬發官帑所儲副其須，徐與民為市，不擾而集。<BR><BR> </p><p>　　嘉祐中，以考課第一知唐州。唐素沃壤，經五代亂，田不耕，土曠民稀，賦不足以充役，議者欲廢為邑。尚寬曰：「土曠可益墾辟，民稀可益招徠，何廢郡之有？」乃按視圖記，得漢召信臣陂渠故迹，益發卒復疏三陂一渠，溉田萬餘頃。又教民自為支渠數十，轉相浸灌。而四方之民來者雲布，尚寬復請以荒田計口授之，及貸民官錢買耕牛。比三年，榛莽復為膏腴，增戶積萬餘。尚寬勤於農政，治有異等之效，三司使包拯與部使者交上其事，仁宗聞而嘉之，下詔褒焉，仍進秩賜金。留于唐凡五年，民像以祠，而王安石、蘇軾作新田、新渠詩以美之。<BR><BR> </p><p>　　徙同、宿二州，河中府神勇卒苦大校貪虐，刊匿名書告變，尚寬命焚之，曰：「妄言耳。」衆乃安。已而奏黜校，分士卒隸他營。又徙梓州。尚寬去唐數歲，田日加闢，戶日益衆，朝廷推功，自少府監以直龍圖閣知梓州。積官至司農卿，卒，詔賜錢五十萬。<BR><BR> </p><p>　　高賦字正臣，中山人。以父任為右班殿直。復舉進士，改奉禮郎，四遷太常博士。歷知真定縣，通判劍邢石州、成德軍。知衢州，俗尚巫鬼，民毛氏、柴氏二十餘家世蓄蠱毒，值閏歲，害人尤多，與人忿爭輒毒之。賦悉擒治伏辜，蠱患遂絕。<BR><BR> </p><p>　　徙唐州，州田經百年曠不耕，前守趙尚寬菑墾不遺力，而榛莽者尚多。賦繼其後，益募兩河流民，計口給田使耕，作陂堰四十四。再滿再留，比其去，田增闢三萬一千三百餘頃，戶增萬一千三百八十，歲益稅二萬二千二百五十七。璽書褒諭，宣布治狀以勸天下，兩州為生立祠。擢提點河東刑獄，又加直龍圖閣、知滄州。程昉欲於境內開西流河，繞州城而北注三塘泊。賦曰：「滄城近河，歲增隄防，猶懼奔溢，矧妄有開鑿乎？」昉執不從，後功竟不成。<BR><BR> </p><p>　　歷蔡、潞二州，入同判太常寺，進集賢院學士。在朝多所建明，嘗言：「二府大臣或僦舍委巷，散處京城，公私非便。宜倣前代丞相府，於端門前列置大第，俾居之。」又言：「仁宗朝為兗國公主治第，用錢數十萬緡。今有五大長公主，若悉如前比，其費無藝。願講求中制，裁為定式。」請諸道提點刑獄司置檢法官，庶專平讞，使民不冤。乞於禁中建閣，繪功臣像，如漢雲臺、唐凌煙之制。言多施行。以通議大夫致仕，退居襄陽，卒年八十四。<BR><BR> </p><p>　　程師孟字公闢，吳人。進士甲科。累知南康軍、楚州，提點夔路刑獄。瀘戎數犯渝州邊，使者治所在萬州，相去遠，有警，率浹日乃至。師孟奏徙於渝。夔部無常平粟，建請置倉，適凶歲，振民不足，即矯發他儲，不俟報。吏懼，白不可，師孟曰：「必俟報，餓者盡死矣。」竟發之。<BR><BR> </p><p>　　徙河東路。晉地多土山，旁接川谷，春夏大雨，水濁如黃河，俗謂之「天河」，可溉灌。師孟勸民出錢開渠築堰，淤良田萬八千頃，裒其事為水利圖經，頒之州縣。為度支判官。知洪州，積石為江隄，浚章溝，揭北閘，以節水升降，後無水患。<BR><BR> </p><p>　　判三司都磨勘司，接伴契丹使，蕭惟輔曰：「白溝之地當兩屬，今南朝植柳數里，而以北人漁界河為罪，豈理也哉？」師孟曰：「兩朝當守誓約，涿郡有案牘可覆視，君舍文書，騰口說，詎欲生事耶？」惟輔愧謝。<BR><BR> </p><p>　　出為江西轉運使。盜發袁州，州吏為耳目，久不獲，師孟械吏數輩送獄，盜即成擒。加直昭文館，知福州，築子城，建學舍，治行最東南。徙廣州，州城為儂寇所毀，他日有警，民駭竄，方伯相踵至，皆言土疏惡不可築。師孟在廣六年，作西城，及交阯陷邕管，聞廣守備固，不敢東。時師孟已召還，朝廷念前功，以為給事中、集賢殿修撰，判都水監。<BR><BR> </p><p>　　賀契丹主生辰，至涿州，契丹命席，迎者正南向，涿州官西向，宋使价東向。師孟曰：「是卑我也。」不就列，自日昃爭至暮，從者失色，師孟辭氣益厲，叱儐者易之，於是更與迎者東西向。明日，涿人餞于郊，疾馳過不顧，涿人移雄州以為言，坐罷歸班。復起知越州、青州，遂致仕，以光祿大夫卒，年七十八。<BR><BR> </p><p>　　師孟累領劇鎮，為政簡而嚴，罪非死者不以屬吏。發隱擿伏如神，得豪惡不逞跌宕者必痛懲艾之，至剿絕乃已，所部肅然。洪、福、廣、越為立生祠。<BR><BR> </p><p>　　韓晉卿字伯修，密州安丘人。為童子時，日誦書數千言。長以五經中第，歷肥鄉嘉興主簿、安肅軍司法參軍、平城令、大理詳斷、審刑詳議官，通判應天府，知同州、壽州，奏課第一，擢刑部郎中。<BR><BR> </p><p>　　元祐初，知明州，兩浙轉運使差役法復行，諸道處畫多倉卒失敘，獨晉卿視民所宜而不戾法指。入為大理少卿，遷卿。<BR><BR> </p><p>　　晉卿自仁宗朝已典訟臬，時朝廷有疑議，輒下公卿雜議。開封民爭鶉殺人，王安石以為盜拒捕鬥而死，殺之無罪，晉卿曰：「是鬥殺也。」登州婦人謀殺夫，郡守許遵執為按問，安石復主之，晉卿曰：「當死。」事久不決，爭論盈庭，終持之不肯變，用是知名。<BR><BR> </p><p>　　元豐置大理獄，多內庭所付，晉卿持平考核，無所上下。神宗稱其才，每讞獄雖明，若事連貴要、屢鞠弗成者，必以委之。嘗被詔按治寧州獄，循故事當入對，晉卿曰：「奉使有指，三尺法具在，豈應刺候主意，輕重其心乎？」受命即行。<BR><BR> </p><p>　　諸州請讞大辟，執政惡其多，將劾不應讞者。晉卿曰：「聽斷求所以生之，仁恩之至也。苟讞而獲譴，後不來矣。」議者又欲引唐日覆奏，令天下庶戮悉奏决。晉卿言：「可疑可矜者許上請，祖宗之制也。四海萬里，必須繫以聽朝命，恐自今瘐死者多於伏辜者矣。」朝廷皆行其說，故士大夫間推其忠厚，不以法家名之。卒于官。<BR><BR> </p><p>　　葉康直字景溫，建州人。擢進士第，知光化縣。縣多竹，民皆編為屋，康直教用陶瓦，以寧火患。凡政皆務以利民。時豐稷為穀城令，亦以治績顯，人歌之曰：「葉光化，豐穀城，清如水，平如衡。」<BR><BR> </p><p>　　曾布行新法，以為司農屬。歷永興、秦鳳轉運判官，徙陝西，進提點刑獄、轉運副使。五路兵西征，康直領涇原糧道，承受內侍梁同以餉惡妄奏，神宗怒，械康直，將誅之，王安禮力救，得歸故官。<BR><BR> </p><p>　　元祐初，加直龍圖閣，知秦州。中書舍人曾肇、蘇轍劾康直諂事李憲，免官，究實無狀，改知河中府，復為秦州。夏人侵甘谷，康直戒諸將設伏以待，殲其二酋，自是不敢犯境。進寶文閣待制、陝西都運使。以疾請知亳州，通濬積潦，民獲田數十萬畝。召為兵部侍郎，卒，年六十四。</p>
<div class='pn'><p class='pre'>上一节：<a href='第一百八十四章-卷一百八十四-原文.html'>第一百八十四章-卷一百八十四</a></p><p class='next'>下一节：<a href='第一百八十六章-卷一百八十六-原文.html'>第一百八十六章-卷一百八十六</a></p></div></body>
</html>
