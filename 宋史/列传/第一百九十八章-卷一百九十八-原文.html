<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>宋史-列传-第一百九十八章-卷一百九十八-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-列传<a href='../宋史.html#列传'>：目录</a></p>
</div>
<div class='pn'><p class='pre'>上一节：<a href='第一百九十七章-卷一百九十七-原文.html'>第一百九十七章-卷一百九十七</a></p><p class='next'>下一节：<a href='第一百九十九章-卷一百九十九-原文.html'>第一百九十九章-卷一百九十九</a></p></div>
</div>

<h1>第一百九十八章-卷一百九十八<span style='font-size:small'> 原文</span></h1>
<p>宋白　梁周翰　朱昂　趙隣幾何承裕附　鄭起　郭昱　馬應　和峴弟〈山蒙〉附　馮吉<BR><BR> </p><p>　　自古創業垂統之君，即其一時之好尚，而一代之規橅，可以豫知矣。藝祖革命，首用文吏而奪武臣之權，宋之尚文，端本乎此。太宗、真宗其在藩邸，已有好學之名，作其即位，彌文日增。自時厥後，子孫相承，上之為人君者，無不典學；下之為人臣者，自宰相以至令錄，無不擢科，海內文士彬彬輩出焉。<BR><BR> </p><p>　　國初，楊億、劉筠猶襲唐人聲律之體，柳開、穆脩志欲變古而力弗逮。廬陵歐陽脩出，以古文倡，臨川王安石、眉山蘇軾、南豐曾鞏起而和之，宋文日趨於古矣。南渡文氣不及東都，豈不足以觀世變歟！作文苑傳。<BR><BR> </p><p>　　宋白字太素，大名人。年十三，善屬文。多游鄠、杜間，嘗館于張瓊家，瓊武人，賞白有才，遇之甚厚。白豪俊，尚氣節，重交友，在詞場名稱甚著。<BR><BR> </p><p>　　建隆二年，竇儀典貢部，擢進士甲科。乾德初，獻文百軸，試拔萃高等，解褐授著作佐郎，廷賜襲衣、犀帶。蜀平，授玉津縣令。開寶中，閻丕、王洞交薦其才，宜預朝列。白以親老，祈外任，連知蒲城、衞南二縣。<BR><BR> </p><p>　　太宗潛藩時，白嘗贄文，有襲衣之賜；及即位，擢為左拾遺，權知兗州，歲餘召還。泰山有唐玄宗刻銘，白摹本以獻，且述承平東人望幸之意。預修太祖實錄，俄直史館，判吏部南曹。從征太原，判行在御史臺。劉繼元降，翌日，奏平晉頌，太宗夜召至行宮褒慰，且曰：「俟還京師，當以璽書授職。」白謝于幄中。尋拜中書舍人，賜金紫。<BR><BR> </p><p>　　太平興國五年，與程羽同知貢舉，俄充史館修撰，判館事。八年，復典貢部，改集賢殿直學士，判院事。未幾，召入翰林為學士。雍熙中，召白與李昉集諸文士纂文苑英華一千卷。端拱初，加禮部侍郎，又知貢舉。白凡三掌貢士，頗致譏議，然所得士如蘇易簡、王禹偁、胡宿、李宗諤輩，皆其人也。是時，命復舊制，專委有司，白所取二十八人，罷退既衆，羣議囂然。太宗遽召已黜者臨軒覆試，連放馬國祥、葉齊等八百餘人焉。<BR><BR> </p><p>　　白嘗過何承矩家，方陳倡優飲宴。有進士趙慶者，素無行檢，游承矩之門，因潛出拜白，求為薦名。及掌貢部，慶遂獲薦，人多指以為辭。又女弟適王沔，淳化二年，沔罷參知政事。時寇準方詆訐求進，故沔被出，復言白家用黃金器蓋舉人所賂，其實白嘗奉詔撰錢惟濬碑，得塗金器爾。<BR><BR> </p><p>　　張去華者，白同年生也。坐尼道安事貶。白素與去華厚善，遂出為保大軍節度行軍司馬。踰年，抗疏自陳，有「來日苦少，去日苦多」之語，太宗覽而憫之，召還為衞尉卿，俄復拜為禮部侍郎，修國史。至道初，為翰林學士承旨。二年，遷戶部侍郎，俄兼秘書監。真宗即位，改吏部侍郎，判昭文館。<BR><BR> </p><p>　　先是，白獻擬陸贄牓子集，上察其意，欲求任用，遂命知開封府以試之，既而白倦於聽斷，求罷任。咸平四年，擢王欽若、馮拯、陳堯叟入掌機要，以白宿舊，拜禮部尚書。<BR><BR> </p><p>　　白學問宏博，屬文敏贍，然辭意放蕩，少法度。在內署久，頗厭番直，草辭疏略，多不愜旨。景德二年，與梁周翰俱罷，拜刑部尚書、集賢院學士、判院事。舊三館學士止五日內殿起居，會錢易上言，悉令赴外朝。白羸老步梗，就班足跌，未幾，抗表引年。上以舊臣眷顧未允，再上表辭，乃以兵部尚書致仕，因就宰臣訪問其資產，虞其匱乏，時白繼母尚無恙，上東封，白肩輿辭於北苑，召對久之，進吏部尚書，賜帛五十匹。<BR><BR> </p><p>　　大中祥符三年，丁內艱。五年正月，卒，年七十七，贈左僕射。錄其孫懿孫為將作監主簿，孝孫試秘書省校書郎，從子唐臣試正字。<BR><BR> </p><p>　　白善談謔，不拘小節，贍濟親族，撫卹孤藐，世稱其雍睦。聚書數萬卷，圖畫亦多奇古者。嘗類故事千餘門，號建章集。唐賢編集遺落者，白多纘綴之。後進之有文藝者，必極意稱奬，時彥多宗之，如胡旦、田錫皆出其門下。陳彭年舉進士，輕俊喜嘲謗，白惡其為人，黜落之，彭年憾焉，後居近侍，為貢舉條制，多所關防，蓋為白設也。會有司謚白為文憲，內出密奏言白素無檢操，遂改文安。有集百卷。<BR><BR> </p><p>　　子憲臣，國子博士；得臣，賜進士及第，至太常丞；良臣，為太子中舍；忠臣，殿中丞。<BR><BR> </p><p>　　梁周翰字元褒，鄭州管城人。父彥溫，廷州馬步軍都校。周翰幼好學，十歲能屬詞。周廣順二年，舉進士，授虞城主簿，辭疾不赴。宰相范質、王溥以其聞人，不當佐外邑，改開封府戶曹參軍。宋初，質、溥仍為相，引為秘書郎，直史館。<BR><BR> </p><p>　　時左拾遺、知制誥高錫上封，議武成王廟配享七十二賢，內王僧辯以不令終，恐非全德。尋詔吏部尚書張昭、工部尚書竇儀與錫重銓定，功業終始無瑕者方得預焉。周翰上言曰：<BR><BR> </p><p>　　臣聞天地以來，覆載之內，聖賢交騖，古今同流，校其顛末，鮮克具美。周公，聖人也，佐武王定天下，輔成王致治平，盛德大勳，蟠天極地。外則淮夷搆難，內則管、蔡流言。疐尾跋胡，垂至顛頓；偃禾仆木，僅得辨明。此可謂之盡美哉？臣以為非也。孔子，聖人也，刪詩、書，定禮、樂，祖述堯、舜，憲章文、武。卒以棲遲去魯，奔走厄陳，雖試用於定、哀，曾不容於季、孟。又嘗履盜跖之虎尾，聞南子之佩聲，遠辱慎名，未見其可。此又可謂其盡善者哉？臣以為非也。自餘區區後賢，瑣瑣立事，比於二聖，曾何足云，而欲責其磨涅不渝、始卒如一者，臣竊以為難其人矣。<BR><BR> </p><p>　　昉自唐室，崇祀太公。原其用意，蓋以天下雖大，不可去兵；域中有爭，未能無戰。資其佑民之道，立乎為武之宗，覬張國威，遂進王號。貞元之際，祀典益修，因以歷代武臣陪饗廟貌，如文宣釋奠之制，有弟子列侍之儀，事雖不經，義足垂勸。况於曩日，不乏通賢，疑難討論，亦云折中。今若求其考類，別立否臧，以羔袖之小疵，忘狐裘之大善，恐其所選，僅有可存。只如樂毅、廉頗，皆奔亡而為虜；韓信、彭越，悉葅醢而受誅。白起則錫劍杜郵，伍員則浮尸江澨。左車亦僨軍之將，孫臏實刑餘之人。穰苴則僨卒齊庭，吳起則非命楚國。周勃稱重，有置甲尚方之疑；陳平善謀，蒙受金諸將之謗。亞夫則死於獄吏，鄧艾則追於檻車。李廣後期而自剄，竇嬰樹黨而喪身。鄧禹敗於回溪，終身無董戎之寄；馬援死於蠻徼，還尸闕遣奠之儀。其餘諸葛亮之儔，事偏方之主；王景略之輩，佐閏位之君。關羽則為仇國所禽，張飛則遭帳下所害。凡此名將，悉皆人雄，苟欲指瑕，誰當無累，或從澄汰，盡可棄捐。况其功業穹隆，名稱烜赫。樵夫牧稚，咸所聞知；列將通侯，竊所思慕。若一旦除去神位，擯出祠庭，吹毛求異代之疵，投袂忿古人之惡，必使時情頓惑，竊議交興。景行高山，更奚瞻於往躅；英魂烈魄，將有恨於明時。<BR><BR> </p><p>　　况伏陛下方厲軍威，將遏亂略，講求兵法，締搆武祠，蓋所以勸激戎臣，資假陰助。忽使長廊虛邈，僅有可圖之形；中殿前空，不見配食之坐。似非允當，臣竊惑焉。深惟事貴得中，用資體要，若今之可以議古，恐來者亦能非今。願納臣微忠，特追明敕，乞下此疏，廷議其長。<BR><BR> </p><p>　　不報。<BR><BR> </p><p>　　乾德中，獻擬制二十編，擢為右拾遺。會修大內，上五鳳樓賦，人多傳誦之。五代以來，文體卑弱，周翰與高錫、柳開、范杲習尚淳古，齊名友善，當時有「高、梁、柳、范」之稱。初，太祖嘗識彥溫於軍中，石守信亦與彥溫舊故。一日，太祖語守信，將用周翰掌誥，守信微露其言，周翰遽上表謝。太祖怒，遂寢其命。<BR><BR> </p><p>　　歷通判綿、眉二州，在眉州坐杖人至死，奪二官，起授太子左贊善大夫。開寶三年，遷右拾遺，監綾錦院，改左補闕兼知大理正事。會將郊祀，因上疏曰：「陛下再郊上帝，必覃赦宥。臣以天下至大，其中有慶澤所未及、節文所未該者，所宜推而廣之。方今賦稅所入至多，加以科變之物，名品非一，調發供輸，不無重困。且西蜀、淮南、荊、潭、廣、桂之地，皆以為王土，陛下誠能以三方所得之利，減諸道租賦之入，則庶乎均德澤而寬民力矣。」俄坐杖錦工過差，為其所訴，太祖甚怒，責之曰：「爾豈不知人之膚血與己無異，何乃遽為酷罰！」將杖之，周翰自言：「臣負天下才名，不當如是。」太祖乃解，止左授司農寺丞。逾年，為太子中允。<BR><BR> </p><p>　　太平興國中，知蘇州。周翰善音律，喜蒱博，惟以飲戲為務。州有伶官錢氏，家數百人，日令百人供妓，每出，必以殽具自隨。郡務不治，以本官分司西京。踰月，授左贊善大夫，仍分司。俄除楚州團練副使。雍熙中，宰相李昉以其名聞，召為右補闕，賜緋魚，使江、淮提點茶鹽。<BR><BR> </p><p>　　周翰以辭學為流輩所許，頻歷外任，不樂吏事。會翰林學士宋白等列奏其有史才，邅回下位，遂命兼史館修撰。會太宗親試貢士，周翰為考官，面賜金紫，因語宰相，稱其有文，尋遷起居舍人。淳化五年，張佖建議復置左右史之職，乃命周翰與李宗諤分領之。周翰兼起居郎，因上言：「自今崇政、長春殿皇帝宣諭之言，侍臣論列之事，望依舊中書修為時政記。其樞密院事涉機密，亦令本院編纂，每至月終送史館。自餘百司凡于對拜、除改、沿革、制置之事，悉條報本院，以備編錄。仍令郎與舍人分直崇政殿，以記言動，別為起居注，每月先進御，後降付史館。」從之。起居注進御，自周翰等始也。周翰蚤有時譽，久擯廢，及被除擢，尤洽時論。<BR><BR> </p><p>　　會考課京朝官，有敢隱前犯者，皆除名為民。周翰被譴尤多，所上有司偶遺一事，當免。判館楊徽之率三館學士詣相府，以為周翰非故有規避，其實所犯頻繁，不能悉記，於是止罰金百斤。<BR><BR> </p><p>　　先是，趙安易建議於西川鑄大鐵錢，以一當十，周翰上言：「古者貨、幣、錢三者兼用，若錢少於貨、幣，即鑄大錢，或當百，或當五十，蓋欲廣其錢而足用爾。今不若使蜀民貿易者，凡鐵錢一止作一錢用，官中市物即以兩錢當一。又西川患在少鹽，請於益州置榷院，入物交易，則公私通濟矣。」至道中，遷工部郎中。<BR><BR> </p><p>　　真宗在儲宮知其名，徵之，時為左庶子，因令取其所為文章，周翰悉纂以獻，上答以書；及即位，未行慶，首擢為駕部郎中、知制誥，俄判史館、昭文館。咸平三年，召入翰林為學士，受詔與趙安易同修屬籍。唐末喪亂，籍譜罕存，無所取則，周翰創意為之，頗有倫貫。車駕幸澶淵，命判留司御史臺，周翰懇求扈從，從之。明年，授給事中，與宋白俱罷學士。大中祥符元年，遷工部侍郎。踰年，被疾卒，年八十一。真宗憫之，錄其子忠寶為大理評事，給奉終喪。<BR><BR> </p><p>　　周翰性疏雋卞急，臨事過於嚴暴，故多曠敗。晚年才思稍減，書詔多不稱旨。有集五十卷及續因話錄。<BR><BR> </p><p>　　朱昂字舉之，其先京兆人，世家渼陂，唐天復末，徙家南陽。梁祖篡唐，父葆光與唐舊臣顏蕘、李濤數輩挈家南渡，寓潭州。每正旦夕至，必序立南嶽祠前，北望號慟，殆二十年。後濤北歸，葆光樂衡山之勝，遂往家焉。<BR><BR> </p><p>　　昂少與熊若谷、鄧洵美同學。朱遵度好讀書，人號之為「朱萬卷」，目昂為「小萬卷」。昂嘗間行經廬陵，道遇異人，謂之曰：「中原不久當有真主平一天下，子仕至四品，安用南為？」遂北游江、淮。時周世宗南征，韓令坤統兵至揚州，昂謁見，陳治亂方略，令坤奇之，署權知揚州揚子縣。適兵革之際，逃亡過半，昂便宜綏輯，復逋亡者七千餘家，令坤即表授本縣令。<BR><BR> </p><p>　　宋初，為衡州錄事參軍，嘗讀陶潛閑情賦而慕之，因廣其辭曰：<BR><BR> </p><p>　　維稟氣兮清濁，獨得意兮虛徐。耳何聰兮無瑱，衣何散兮無裾。務冥懷於得喪，寧勤體乎菑畬。將使同方姬、孔，抗跡孫、蘧。精騖廣漠，心游太虛。傲朝曦兮南榮，遡夕飈兮北疏。非道之病，惟情之舒。<BR><BR> </p><p>　　繇是含穎懷粹，凝和習懿。器奫淪兮幽憂，德芬馨兮周比。井無渫兮泉融，珠潛輝兮川媚。又何必陋雄之尚玄，笑奕之心醉，悲墨之素絲，嘆展之下位？苟因時之明揚，乃斯文之不墜。<BR><BR> </p><p>　　睇煙景兮飄飄，心懸旌兮搖搖。感朝榮而夕落，嗟響蛩而鳴蜩。姑藏器以有待，因寄物而長謠。願在首而為弁，束玄髮而未衰。會名器之有得，與纓珥兮相宜。願在足而為舄，何坎險之罹憂。欲效勤於豎亥，思追踵於浮丘。願在服而為袂，傳繒素而飾躬。異化緇之色涅，寧拭面而道窮。願在目而為鑑，分妍醜於崇朝。驚青陽之難久，庶白首以見招。願在地而為簟，當暑溽而冰寒。伊膚革之尚疚，胡寤寐以求安？願在觴而為醴，不亂德而溺真。體虛受之為器，革譎性以歸淳。願在握而為劍，每輔袵而保裾。殊鉛銛之効用，比硎刃而有餘。願在橐而為矢，美筈羽之斯全。疇懋勳而錫晉，射窮壘而衄燕。願在體而為裘，託針縷以成功。非珍華而取飾，將被服而有容。願在軒而為篁，貫歲寒而不改。挺介節以自持，廓虛心而有待。<BR><BR> </p><p>　　人之願兮寔繁，我之心兮若此。蓄為志兮璞藏，發為文兮霧委。既持瑾兮掌瑜，復擷蘭兮蓺芷。始無言兮植杖，終俛首兮嗟髀。振襟兮自適，覿物兮解頤。雲無心兮遐舉，蘿倚榦兮叢滋。想陵谷之變地，况玄黃之易絲。人可汰而可鍛，己不磷而不緇。苟一鳴而驚人，何五鼎而勿飴？<BR><BR> </p><p>　　已而擁膝清嘯，傾懷自寬。樞桑戶蓽兮差樂，鳩飛梭躍兮胡難。指夜蟾兮為伍，仰疏籟兮邀歡。何孫牧而伊耕？何巢箕而呂磻？滌我慮兮綠綺，清我眠兮琅玕。周旋兮有則，徙倚兮可觀。終卷舒兮自得，契休哉於考槃。<BR><BR> </p><p>　　李昉知州事，暇日多召語，且以文為贄，昉深所嗟賞，歷宜城令。開寶中，拜太子洗馬，知蓬州，徙廣安軍。會渠州妖賊李仙衆萬人，劫掠軍界，昂設策禽之。自餘果、合、渝、涪四州民連結為妖者，置不問，蜀民遂安。宰相薛居正稱其能，遷殿中丞、知泗州。<BR><BR> </p><p>　　嘗作隋河辭，謂濬決之病民，游觀之傷財，乃天意之所以亡隋也。使隋不興役費財以害其民，則安得有今日之利哉！<BR><BR> </p><p>　　嘗聚淮水流屍三千，為塚瘞之。有戍卒謀亂，昂誅其首惡，凡支黨之詿誤者悉貰之。就遷監察御史、江南轉運副使。太平興國二年，知鄂州，加殿中侍御史，為峽路轉運副使，就改庫部員外郎，遷轉運使。端拱二年，以本官直秘閣，賜金紫。久之，出知復州，表求謝事，不許。遷水部郎中，復請老，召還，再直秘閣，尋兼越王府記室參軍。<BR><BR> </p><p>　　真宗即位，遷秩司封郎中，俄知制誥，判史館，受詔編次三館秘閣書籍，既畢，加吏部。咸平二年，召入翰林為學士。踰年，拜章乞骸骨，召對，敦諭，請彌確，乃拜工部侍郎致仕。翌日，遣使就第賜器幣，給全奉，詔本府歲時存問，章奏聽附驛以聞。命其子正辭知公安縣，以便侍養，許歸江陵。舊制，致仕官止謝殿門外，昂特延見命坐，恩禮甚厚。令俟秋涼上道，遣中使賜宴于玉津園，兩制三館皆預，仍詔賦詩餞行，縉紳榮之。<BR><BR> </p><p>　　昂前後所得奉賜，以三之一購奇書，以諷誦為樂。及是閒居，自稱退叟，著資理論三卷上之，詔以其書付史館。弟協以純謹著稱，仕至主客郎中、雍王府翊善。昂以書招之，協亦告老歸。兄弟皆眉壽，時人比漢之二疏。知府陳堯咨署其居曰東、西致政坊。昂於所居建二亭：曰知止，曰幽棲。頗好釋氏書。晚歲自為墓誌。景德四年，卒，年八十三，門人謚曰正裕先生。詔加賻贈，錄其孫适出身。<BR><BR> </p><p>　　昂好學，純厚有清節，澹於榮利，為洗馬十五年，不以屑意。居內署，非公事不至兩府。在王邸時，真宗居儲宮，知其素守，故每加褒進，然昂未嘗有所私請，進退存禮，士類多之。有集三十卷。子正彝、正辭並登進士第，正基虞部員外郎。<BR><BR> </p><p>　　趙隣幾字亞之，鄆州須城人，家世為農。隣幾少好學，能屬文，嘗作禹別九州賦，凡萬餘言，人多傳誦。<BR><BR> </p><p>　　周顯德二年，舉進士，解褐秘書省校書郎，歷許州、宋州從事。太平興國初，召為左贊善大夫、直史館，改宗正丞。四年，郭贄、宋白授中書舍人，告謝日交薦之，俄而隣幾獻頌，上覽而嘉之，遷左補闕、知制誥，數月卒，年五十九。中使護葬。<BR><BR> </p><p>　　隣幾體貌尩弱，如不勝衣。為文浩博，慕徐、庾及王、楊、廬、駱之體，每搆思，必斂袵危坐，成千言始下筆。屬對精切，致意縝密，時輩咸推服之。及掌誥命，頗繁富冗長，不達體要，無稱職之譽。<BR><BR> </p><p>　　常欲追補唐武宗以來實錄，孜孜訪求遺事，殆廢寢食，會疾革，唯以書未成為恨。至淳化中，參知政事蘇易簡因言及隣幾追補唐實錄事，隣幾一子東之，以蔭補郎山主簿，部送軍糧詣北邊，沒焉，其家屬寄居睢陽。太宗遣直史館錢熙往取其書，得隣幾所補會昌以來日曆二十六卷及文集三十四卷，所著鯫子一卷、六帝年略一卷、史氏懋官志五卷，並他書五十餘卷來上，皆塗竄之筆也。詔賜其家錢十萬。<BR><BR> </p><p>　　時又有何承裕者，晉天福末，擢進士第，有清才，好為歌詩，而嗜酒狂逸。初為中都主簿，桑維翰鎮兗州，知其真率，不責以吏事。累官至著作佐郎，直史館，出為盩厔、咸陽二縣令，醉則露首跨牛趨府，府尹王彥超以其名士而容之，然為治清而不煩，民頗安焉。每覽牒訴，必戲判以喻曲直，訴者多心伏引去。往往召豪吏接坐，引滿，吏因醉挾私白事，承裕悟之，笑曰：「此見罔也，當受杖。」杖訖，復召與飲。其無檢多類此。<BR><BR> </p><p>　　開寶三年，自涇陽令入為監察御史，後歷侍御史，累知忠、萬、商三州。太平興國中，卒。<BR><BR> </p><p>　　鄭起字孟隆，不知何許人。少游京、洛間，佻薄無檢操。聞襄州雙泉寺僧能為黃金，往依焉，遂削髮為侍者。久之，知其誑燿，乃反初服，舉進士。時舉子多尚詩賦，惟起有文七軸，歌詩尤清麗。周廣順初，調補尉氏主簿，秩滿，以書干宰相范質，薦為右拾遺、直史館。恭帝初，遷殿中侍御史。<BR><BR> </p><p>　　乾德初，出掌泗州市征。刺史張延範檢校司徒，官吏呼以「太保」。起貧，常乘騾。一日，從延範出近郊送客，延範揖起曰：「請策馬令進。」起曰：「此騾也，不當過呼耳。」以譏延範，延範深銜之，密奏起嗜酒廢職。<BR><BR> </p><p>　　初，顯德末，起見太祖握禁兵，有人望，乃上書范質，極言其事。又嘗遇太祖於路，橫絕前導而過，太祖亦弗之怒。及延範奏至，出為河西令。會蜀平，當徙遠官，起不欲往，乃炙烙其足，因是成疾而卒。<BR><BR> </p><p>　　起負才倨傲，多所詆訐，數為羣小窘辱，終亦不改。<BR><BR> </p><p>　　時有郭昱者，好為古文，狹中詭僻。周顯德中，登進士第。恥赴常選，獻書於宰相趙普，自比巢、由，朝議惡其矯激，故久不調。後復伺普，望塵自陳，普笑謂人曰：「今日甚榮，得巢、由拜於馬首。」開寶末，普出鎮河陽，昱詣薛居正上書，極言謗普，居正奏之，詔署襄州觀察推官。潘美鎮襄陽，討金陵，以昱隨軍。昱中夜被酒號叫，軍中皆驚，翌日，美遣還。歲餘，坐盜用官錢，除名，因居襄陽，游索樊、鄧間。雍熙中，卒。<BR><BR> </p><p>　　又有馬應者，薄有文藝，多服道士衣，自稱「先生」。開寶初，傚元結中興頌作勃興頌，以述太祖下荊、湖之功，欲刊石於永州結頌之側，縣令惡其夸誕，不以聞。太平興國初，登第，授大理評事，坐事除名，羈旅積年。淳化中，以詩干同年殿中丞牛景，景因奏上，太宗覽而嘉之，復授大理評事，未幾卒。<BR><BR> </p><p>　　又有穎贄、董淳、劉從義善為文章，張翼、譚用之善為詩，張之翰善牋啟。贄拔萃登科，至太子中允。淳為工部員外郎、直史館，奉詔撰孟昶紀事。從義多藏書，嘗纘長安碑文為遺風集二十卷。餘皆官不達。<BR><BR> </p><p>　　和峴字晦仁，開封浚儀人。父凝，晉宰相、太子太傅、魯國公。峴生之年，適會凝入翰林、加金紫、知貢舉，凝喜曰：「我平生美事，三者併集，此子宜於我也。」因名之曰三美。<BR><BR> </p><p>　　七歲，以門蔭為左千牛衞備身，遷著作佐郎。漢乾祐初，加朝散階。十六，登朝為著作郎。丁父憂，服闋，拜太常丞。建隆初，授太常博士，從祀南郊，贊導乘輿，進退閑雅，太祖謂近侍曰：「此誰氏之子，熟於贊相？」左右即以峴門閥對。俄拜刑部員外郎兼博士，仍判太常寺。<BR><BR> </p><p>　　乾德元年十一月甲子，有事于南郊。丁丑冬至，有司復請祀昊天上帝，詔峴議其禮，峴以祭義戒於煩數，請罷之。二年，議孝明、孝惠二后神主祔于別廟，峴以舊禮有二后同廟之文，無各殿異室之說，今二后同祔別廟，亦宜共殿別室。孝明皇后嘗母儀天下，宜居上室；孝惠皇后止以追尊，當居次室。從之。三年春，初克夔州，以內衣庫使李光睿權知州，峴通判州事。代還，是歲十二月十四日戊戌臘，有司以七日辛卯蜡百神，峴獻議正之。四年，南郊，峴建議望燎位置爟火。<BR><BR> </p><p>　　又嘗言「依舊典，宗廟殿庭設宮縣三十六架，加鼓吹熊羆十二案，朝會登歌用五瑞，郊廟奠獻用四瑞，迴仗至樓前奏采茨之曲，御樓奏隆安之曲，各用樂章」。復舉唐故事，宗廟祭科外別設珍膳，用申孝享之意。又謂「八佾之舞以象文德武功，請用玄德升聞、天下大定二舞」。並從其議。事具禮、樂志。<BR><BR> </p><p>　　先是，王朴、竇儼洞曉音樂，前代不協律呂者多所考正。朴、儼既沒，未有繼其職者。會太祖以雅樂聲高，詔峴講求其理，以均節之，自是八音和暢，上甚嘉之。語具律志。樂器中有叉手笛者，上意欲增入雅樂，峴即令樂工調品，以諧律呂，其執持之狀如拱揖然，請目曰「拱辰管」，詔備于樂府。<BR><BR> </p><p>　　開寶初，遷司勳員外郎，權知泗州，判吏部南曹，歷夔、晉二州通判。九年，江南平，受詔採訪。太宗即位，遷主客郎中。太平興國二年，知兗州，改京東轉運使。<BR><BR> </p><p>　　峴性苛刻鄙吝，好殖財，復輕侮人，嘗以官船載私貨販易規利。初為判官鄭同度論奏，既而彰信軍節度劉遇亦上言，按得實，坐削籍，配隸汝州。<BR><BR> </p><p>　　六年，起為太常丞，分司西京，復階勳章服。端拱初，上躬耕籍田，峴奉留司賀表至闕下，因以其所著奉常集五卷、秘閣集二十卷、注釋武成王廟贊五卷奏御，上甚嘉之，復授主客郎中，判太常寺兼禮儀院事。<BR><BR> </p><p>　　是秋得暴疾，卒，年五十六。弟〈山蒙〉，〈山蒙〉字顯仁，凝第四子也。生五六歲，凝教之誦古詩賦，一歷輒不忘。試令詠物為四句詩，頗有思致，凝歎賞而奇之，語峴曰：「此兒他日必以文章顯，吾老矣不見，汝曹善保護之。」<BR><BR> </p><p>　　太平興國八年，擢進士第，釋褐霍丘主簿。雍熙初，知崇仁縣，就拜大理評事。江南轉運楊緘以其材幹奏，移知南昌縣。代還，刑部取為詳覆官，遷光祿寺丞。<BR><BR> </p><p>　　先是，凝嘗取古今史傳聽訟斷獄、辨雪冤枉等事著為疑獄集，〈山蒙〉因增益事類，分為三卷，表上之。俄獻所著文賦五十軸，召試中書，擢為太子中允。先是，馮起撰御前登第三牓碑以獻，上甚稱奬，命直史館。淳化初，〈山蒙〉又撰七牓題名記，并補注凝所撰古今孝悌集成十卷以獻，遂以本官直集賢院，中謝日，賜緋魚。三年春，獻觀燈賦，詔付史館，遷右正言。<BR><BR> </p><p>　　是歲，太宗親試貢士，〈山蒙〉預考校，作歌以獻，上對宰相稱賞之，召問年幾何。時摹印儒行篇，以賜新及第人及三館、臺省官，皆上表稱謝。上時御便坐，出表以示宰相，而〈山蒙〉與張洎尤稱上旨，因謂李昉曰：「〈山蒙〉，宰相子，勤學自立，有文章，能荷堂構，如〈山蒙〉者不可多得也。」遂以本官知制誥。不踰年，加水部員外郎，知理檢院。至道元年，賜金紫，與王旦同判吏部銓。是秋，晨起將朝，風眩暴作而卒，年四十五。上聞之驚歎，遣中使就家問疾狀，并恤其孤，賵賻加等。長子珙纔十歲，即授大理評事；次子璬，補太廟齋郎。<BR><BR> </p><p>　　〈山蒙〉好修飾容儀，自五鼓張燈燭至辨色，冠帶方畢。雖幼能屬文，殊少警策，每草制，必精思討索而後成，拘於引類偶對，頗失典誥之體。上以其貴家子能業文，甚寵待之，欲召入翰林，謂近臣曰：「〈山蒙〉眸子眊眊然，胸中必不正，不可以居近侍也。」其命遂寢。<BR><BR> </p><p>　　〈山蒙〉弟〈山臯〉始為三班奉職，淳化中，獻文求試，上以故相之後，改授大理評事。<BR><BR> </p><p>　　馮吉字惟一，河南洛陽人。父道，周太師、中書令，追封瀛王。吉，晉天福初以父任秘書省校書郎，遷膳部、金部、職方員外郎，屯田、戶部、司勳郎中，累階金紫。周顯德中，遷太常少卿。<BR><BR> </p><p>　　吉嗜學，善屬文，工草隸，議者以掌誥許之。然性滑稽無操行，每中書舍人缺，宰相即欲用吉，終以佻薄而止。<BR><BR> </p><p>　　雅好琵琶，尤臻其妙，教坊供奉號名手者亦莫能及。父常戒令勿習，吉性所好，亦不能改。道欲辱之，因家宴，令吉奏琵琶為壽，賜以束帛，吉置於肩，左抱琵琶，按膝再拜如伶官狀，了無怍色，家人皆大笑。<BR><BR> </p><p>　　及為少卿，頗不得意，以杯酒自娛。每朝士宴集，雖不召亦常自至，酒酣即彈琵琶，彈罷賦詩，詩成起舞。時人愛其俊逸，謂之「三絕」。<BR><BR> </p><p>　　宋初，受詔撰述明憲皇太后謚議，見稱於時。建隆四年，卒，年四十五。</p>
<div class='pn'><p class='pre'>上一节：<a href='第一百九十七章-卷一百九十七-原文.html'>第一百九十七章-卷一百九十七</a></p><p class='next'>下一节：<a href='第一百九十九章-卷一百九十九-原文.html'>第一百九十九章-卷一百九十九</a></p></div></body>
</html>
