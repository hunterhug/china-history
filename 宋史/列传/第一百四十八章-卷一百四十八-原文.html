<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>宋史-列传-第一百四十八章-卷一百四十八-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-列传<a href='../宋史.html#列传'>：目录</a></p>
</div>
<div class='pn'><p class='pre'>上一节：<a href='第一百四十七章-卷一百四十七-原文.html'>第一百四十七章-卷一百四十七</a></p><p class='next'>下一节：<a href='第一百四十九章-卷一百四十九-原文.html'>第一百四十九章-卷一百四十九</a></p></div>
</div>

<h1>第一百四十八章-卷一百四十八<span style='font-size:small'> 原文</span></h1>
<p>尤袤　謝諤　顏師魯　袁樞　李椿　劉儀鳳　張孝祥<BR><BR> </p><p>　　尤袤字延之，常州無錫人。少尤異，蔣偕、施坰呼為奇童。入太學，以詞賦冠多士，尋冠南宮。紹興十八年，擢進士第。嘗為泰興令，問民疾苦，皆曰：「邵伯鎮置頓，為金使經行也，使率不受而空厲民。漕司輸藁秸，致一束數十金。二弊久莫之去。」乃力請臺閫奏免之。縣舊有外城，屢殘於寇，頹毀甚，袤即脩築。已而金渝盟，陷揚州，獨泰興以有城得全。後因事至舊治，吏民羅拜曰：「此吾父母也。」為立生祠。<BR><BR> </p><p>　　注江陰學官，需次七年，為讀書計。從臣以靖退薦，召除將作監簿。大宗正闕丞，人爭求之，陳俊卿曰：「當予不求者。」遂除袤。虞允文以史事過三館，問誰可為祕書丞者，僉以袤對，亟授之。張栻曰：「真祕書也。」兼國史院編脩官、實錄院檢討官，遷著作郎兼太子侍讀。<BR><BR> </p><p>　　先是，張說自閤門入西府，士論鼎沸，從臣因執奏而去者數十人，袤率三館上書諫，且不往見。後說留身密奏，於是梁克家罷相，袤與祕書少監陳騤各與郡。袤得台州，州五縣，有丁無產者輸二年丁稅，凡萬有三千家。前守趙汝愚修郡城工纔什三，屬袤成之。袤按行前築，殊鹵莽，亟命更築，加高厚，數月而畢。明年大水，更築之，墉正直水衝，城賴以不沒。<BR><BR> </p><p>　　會有毀袤者，上疑之，使人密察，民誦其善政不絕口，乃錄其東湖四詩歸奏。上讀而歎賞，遂以文字受知。除淮東提舉常平，改江東。江東旱，單車行部，覈一路常平米，通融有無，以之振貸。<BR><BR> </p><p>　　朱熹知南康，講荒政，下五等戶租五斗以下悉蠲之，袤推行於諸郡，民無流殍。進直祕閣，遷江西漕兼知隆興府。屢請祠，進直敷文閣，改江東提刑。<BR><BR> </p><p>　　梁克家薦袤及鄭僑以言事去國，久于外，當召，上可之。召對，言：「水旱之備惟常平、義倉，願預飭有司隨市價禁科抑，則人自樂輸，必易集事。」除吏部郎官、太子侍講，累遷樞密檢正兼左諭德。輪對，又申言民貧兵怨者甚切。<BR><BR> </p><p>　　夏旱，詔求闕失，袤上封事，大略言：「天地之氣，宣通則和，壅遏則乖；人心舒暢則悅，抑鬱則憤。催科峻急而農民怨；關征苛察而商旅怨；差注留滯，而士大夫有失職之怨；廩給朘削，而士卒有不足之怨；奏讞不時報，而久繫囚者怨；幽枉不獲伸，而負累者怨；強暴殺人，多特貸命，使已死者怨；有司買納，不即酬價，負販者怨。人心抑鬱所以感傷天和者，豈特一事而已。方今救荒之策，莫急於勸分，輸納既多，朝廷吝於推賞。乞詔有司檢舉行之。」<BR><BR> </p><p>　　高宗崩前一日，除太常少卿。自南渡來，恤禮散失，事出倉卒，上下罔措，每有討論，悉付之袤，斟酌損益，便於今而不戾於古。<BR><BR> </p><p>　　當定廟號，袤與禮官定號「高宗」，洪邁獨請號「世祖」。袤率禮官顏師魯、鄭僑奏曰：「宗廟之制，祖有功，宗有德。藝祖規創大業，為宋太祖，太宗混一區夏，為宋太宗，自真宗至欽宗，聖聖相傳，廟制一定，萬世不易。在禮，子為父屈，示有尊也。太上親為徽宗子，子為祖而父為宗，失昭穆之序。議者不過以漢光武為比，光武以長沙王後，布衣崛起，不與哀、平相繼，其稱無嫌。太上中興，雖同光武，然實繼徽宗正統，以子繼父，非光武比。將來祔廟在徽宗下而稱祖，恐在天之靈有所不安。」詔羣臣集議，袤復上議如初，邁論遂屈。詔從禮官議。衆論紛然。會禮部、太常寺亦同主「高宗」，謂本朝創業中興，皆在商丘，取「商高宗」，實為有證。始詔從初議。建議事堂，令皇太子參決庶務。袤時兼侍讀，乃獻書，以為：「儲副之位，止於侍膳問安，不交外事；撫軍監國，自漢至今，多出權宜。乞便懇辭以彰殿下之令德。」<BR><BR> </p><p>　　臺臣乞定喪制，袤奏：「釋老之教，矯誣褻瀆，非所以嚴宮禁、崇几筵，宜一切禁止。」靈駕將發引，忽定配享之議，洪邁請用呂頤浩、韓世忠、趙鼎、張俊。袤言：「祖宗典故，既祔然後議配享，今忽定於靈駕發引一日前，不集衆論，懼無以厭伏勳臣子孫之心。宜反覆熟議，以俟論定。」奏入，詔未預議官詳議以聞，繼寢之，卒用四人者。時楊萬里亦謂張浚當配食，爭之不從，補外。進袤權禮部侍郎兼同脩國史侍講，又兼直學士院。力辭，上聽免直院。<BR><BR> </p><p>　　淳熙十四年，將有事于明堂，詔議升配，袤主紹興孫近、陳公輔之說，謂：「方在几筵，不可配帝，且歷舉郊歲在喪服中者凡四，惟元祐明堂用呂大防請，升配神考，時去大祥止百餘日，且祖宗悉用以日易月之制，故升侑無嫌。今陛下行三年之喪，高宗雖已祔廟，百官猶未吉服，詎可近違紹興而遠法元祐升侑之禮？請俟喪畢議之。」詔可。<BR><BR> </p><p>　　孝宗嘗論人才，袤奏曰：「近召趙汝愚，中外皆喜，如王藺亦望收召。」上曰：「然。」一日論事久，上曰：「如卿才識，近世罕有。」次日語宰執曰：「尤袤甚好，前此無一人言之，何也？」兼權中書舍人，復詔兼直學士院，力辭，且薦陸游自代，上不許。時內禪議已定，猶未諭大臣也。是日諭袤曰：「旦夕制冊甚多，非卿孰能為者，故處卿以文字之職。」袤乃拜命，內禪一時制冊，人服其雅正。<BR><BR> </p><p>　　光宗即位，甫兩旬，開講筵，袤奏：「願謹初戒始，孜孜興念。」越數日，講筵又奏：「天下萬事失之於初，則後不可救。書曰：『慎厥終，惟其始。』」又歷舉唐太宗不私秦府舊人為戒。又五日講筵，復論官制，謂：「武臣諸司使八階為常調，橫行十三階為要官，遙郡五階為美職，正任六階為貴品，祖宗待邊境立功者。近年舊法頓壞，使被堅執銳者積功累勞，僅得一階：權要貴近之臣，優游而歷華要，舉行舊法。」姜特立以為議己，言者固以為周必大黨，遂與祠。<BR><BR> </p><p>　　紹熙元年，起知婺州，改太平州，除煥章閣待制，召除給事中。既就職，即昌言曰：「老矣，無所補報。凡貴近營求內除小礙法制者，雖特旨令書請，有去而已，必不奉詔。」甫數日，中貴四人希賞，欲自正使轉橫行，袤繳奏者三，竟格不下。<BR><BR> </p><p>　　兼侍講，入對，言：「願上謹天戒，下畏物情，內正一心，外正五事，澄神寡欲，保毓太和，虛己任賢，酬酢庶務。不在於勞精神、耗思慮、屑屑事為之末也。」<BR><BR> </p><p>　　陳源除在京宮觀，耶律适嘿除承宣使，陸安轉遙郡，王成特補官，謝淵、李孝友賞轉官，吳元充、夏永壽遷秩，皆論駮之，上並聽納。<BR><BR> </p><p>　　韓侂冑以武功大夫、和州防禦使用應辦賞直轉橫行，袤繳奏，謂：「正使有止法，可回授不可直轉。侂冑勳賢之後，不宜首壞國法，開攀援之門。」奏入，手詔令書行，袤復奏：「侂冑四年間已轉二十七年合轉之官，今又欲超授四階，復轉二十年之官，是朝廷官爵專徇侂冑之求，非所以為摩厲之具也。」命遂格。<BR><BR> </p><p>　　上以疾，一再不省重華宮，袤上封事曰：「壽皇事高宗歷二十八年如一日，陛下所親見，今不待倦勤以宗社付陛下，當思所以不負其託，望勿憚一日之勤，以解都人之惑。」後數日，駕即過重華宮。<BR><BR> </p><p>　　侍御史林大中以論事左遷，袤率左史樓鑰論奏，疏入，不報，皆封駮不書黃。耶律适嘿復以手詔除承宣使，一再繳奏，輒奉內批，特與書行。袤言：「天下者祖宗之天下，爵祿者祖宗之爵祿，壽皇以祖宗之天下傳陛下，安可私用祖宗爵祿而加於公議不允之人哉？」疏入，上震怒，裂去後奏，付前二奏出。袤以後奏不報，使吏收閣，命遂不行。<BR><BR> </p><p>　　中宮謁家廟，官吏推賞者百七十有二人，袤力言其濫，乞痛裁節，上從之。嘗因登對，專論廢法用例之弊，至是復申言之。除禮部尚書。駕當詣重華宮，復以疾不出，率同列奏言：「壽皇有免到宮之命，願力請而往，庶幾可以慰釋羣疑，增光孝治。」後三日，駕隨出，中外歡呼。<BR><BR> </p><p>　　兼侍讀，上封事曰：「近年以來，給舍、臺諫論事，往往不行，如黃裳、鄭汝諧事遷延一月，如陳源者奉祠，人情固已驚愕，至姜特立召，尤為駭聞。向特立得志之時，昌言臺諫皆其門人，竊弄威福，一旦斥去，莫不誦陛下英斷。今遽召之，自古去小人甚難，譬除蔓草，猶且復生，況加封植乎？若以源、特立有勞，優以外任，或加錫賚，無所不可。彼其閑廢已久，含憤蓄怨，待此而發，儻復呼之，必將潛引黨類，力排異己，朝廷無由安靜。」<BR><BR> </p><p>　　時上已屬疾，國事多舛，袤積憂成疾，請告，不報。疾篤乞致仕，又不報，遂卒，年七十。遺奏大略勸上以孝事兩宮，以勤康庶政，察邪佞，護善類。又口占遺書別政府。明年，轉正奉大夫致仕。贈金紫光祿大夫。<BR><BR> </p><p>　　袤少從喻樗、江應辰游。樗學於楊時，時，程頤高弟也。方乾道、淳熙間，程氏學稍振，忌之者目為道學，將攻之。袤在掖垣，首言：「夫道學者，堯、舜所以帝，禹、湯、武所以王，周公、孔、孟所以設教。近立此名，詆訾士君子，故臨財不苟得所謂廉介，安貧守分所謂恬退，擇言顧行所謂踐履，行己有恥所謂名節，皆目之為道學。此名一立，賢人君子欲自見於世，一舉足且入其中，俱無得免，此豈盛世所宜有？願徇名必責其實，聽言必觀其行，人才庶不壞於疑似。」孝宗曰：「道學豈不美之名，正恐假託為姦，使真偽相亂爾。待付出戒敕之。」袤死數年，侂冑擅國，於是禁錮道學，賢士大夫皆受其禍，識者以袤為知言。<BR><BR> </p><p>　　嘗取孫綽遂初賦以自號，光宗書扁賜之。有遂初小藁六十卷、內外制三十卷。嘉定五年，謚文簡，子棐、槩。孫焴，禮部尚書。<BR><BR> </p><p>　　謝諤字昌國，臨江軍新喻人。幼敏惠，日記千言，為文立成。紹興二十七年，中進士第，調峽州夷陵縣主簿，未上，撫之樂安多盜，監司檄諤攝尉，條二十策，大要使其徒相糾而以信賞隨之，羣盜果解散。金渝盟，諸軍往來境上，選行縣事，有治辦聲。<BR><BR> </p><p>　　改吉州錄事參軍。囚死者舊瘞以鞂，往往暴骨。諤白郡，取船官棄材以棺斂之。郡民陳氏僮竊其篋以逃，有匿之者。陳于官，詞過其實，反為匿僮者所誣。帥龔茂良怒，欲坐以罪，諤為書白茂良，陳氏獲免，茂良亦以是知之。<BR><BR> </p><p>　　歲大侵，饑民萬餘求廩，官吏罔措。諤植五色旗，分部給糶，頃刻而定。知袁州分宜縣。縣積負於郡數十萬，歲常賦外，又征緡錢二萬餘，諤乃疏其弊於諸監司，請免之。以母憂去。尋丁父憂，服闋，除幹辦行在諸司糧料院。遷國子監簿，尋擢監察御史。奏減袁州分宜、秀州華亭月樁錢。<BR><BR> </p><p>　　諤里居時，創義役法，編為一書，至是上之，詔行其法於諸路，民以為便。<BR><BR> </p><p>　　遷侍御史，再遷右諫議大夫兼侍講。講尚書，言於上曰：「書，治道之本，故觀經者當以書為本。」上曰：「朕最喜伊尹、傅說所學，得事君之道。」諤曰：「伊、傅固然，非成湯、武丁信用之，亦安能致治！」因論及邊事，上有乘機會之諭，諤曰：「機會雖不可失，舉事亦不可輕。」上嘗問曰：「聞卿與郭雍遊，雍學問甚好，豈曾見程頤乎？」諤奏：「雍父忠孝嘗事頤，雍蓋得其傳於父。」上遂封雍為頤正先生。<BR><BR> </p><p>　　光宗登極，獻十箴，又論二節三近：所當節者曰宴飲，曰妄費；所當近者曰執政大臣，曰舊學名儒，曰經筵列職。除御史中丞，權工部尚書。請祠，以煥章閣直學士知泉州，又辭，提舉太平興國宮而歸。紹熙五年，卒，年七十四，贈通議大夫。<BR><BR> </p><p>　　諤為文倣歐陽脩、曾鞏。初居縣南之竹坡，名其燕坐曰艮齋，人稱艮齋先生。周必大薦士，及諤姓名，孝宗曰：「是謂艮齋者耶？朕見其性學淵源五卷而得之」云。<BR><BR> </p><p>　　顏師魯字幾聖，漳州龍溪人。紹興中，擢進士第，歷知莆田、福清縣。嘗決水利滯訟，闢陂洫綿四十里。歲大侵，發廩勸分有方而不遏糴價，船粟畢湊，市糴更平。鄭伯熊為常平使，薦于朝，帥陳俊卿尤器重之。召為官告院，遷國子丞，除江東提舉。時天雨土，日青無光，都人相驚，師魯陛辭，言：「田里未安，犴獄未清，政令未當，忠邪未辨，天不示變，人主何繇省悟！願詔中外，極陳得失，求所以答天戒，銷患未形。」上韙其言。<BR><BR> </p><p>　　尋改使浙西。役法敝甚，細民至以雞豚甖榻折產力，遇役輒破家。師魯下教屬邑，預正流水籍，稽其役之序，寬比限，免代輸，咸便安之。鹽課歲百鉅萬，本錢久不給，亭竈私鬻，禁不可止，刑辟日繁。師魯撙帑緡，盡償宿負，戒官吏毋侵移，比旁路課獨最。上謂執政曰：「儒生能辦事如此。」予職直祕閣。農民有墾曠土成田未及受租者，姦豪多為己利，師魯奏：「但當正其租賦，不應繩以盜種法，失劭農重本意。」奏可，遂著為令。<BR><BR> </p><p>　　入為監察御史，遇事盡言，無所阿撓。有自外府得內殿宣引，且將補御史闕員，師魯亟奏：「宋璟召自廣州，道中不與楊思勗交一談。李鄘恥為吐突承璀所薦，堅辭相位不拜。士大夫未論其才，立身之節，當以璟、鄘為法。今其人朋邪為迹，人所切齒，縱朝廷乏才，寧少此輩乎？臣雖不肖，羞與為伍。」命乃寢。繼累章論除職帥藩者：「比年好進之徒，平時交結權倖，一紆郡紱，皆掊克以厚包苴，故昔以才稱，後以貪敗。」上出其疏袖中，行之。<BR><BR> </p><p>　　十年，繇太府少卿為國子祭酒。初，上諭執政擇老成端重者表率太學，故有是命。首奏：「宜講明理學，嚴禁穿鑿，俾廉恥興而風俗厚。」師魯學行素孚規約，率以身先，與諸生言，孳孳以治己立誠為本，藝尤異者必加奬勸，由是人知飭勵。上聞之喜曰：「顏師魯到學未久，規矩甚肅。」除禮部侍郎，尋兼吏部。<BR><BR> </p><p>　　有旨改官班，特免引見。師魯獻規曰：「祖宗法度不可輕弛，願始終持久，自強不息。」因言：「賜帶多濫，應奉微勞，皆得橫金預外朝廷會，如觀瞻何？且臣下非時之賜，過於優隆；梵舍不急之役，亦加錫賚。雖南帑封樁不與大農經費，然無功勞而槩與之，是棄之也。萬一有為國制變禦侮，建功立事者，將何以旌寵之？」高宗喪制，一時典禮多師魯裁定，又與禮官尤袤、鄭僑上議廟號，語在袤傳。<BR><BR> </p><p>　　詔充遺留禮信使。初，顯仁遺留使至金，必令簪花聽樂。師魯陛辭，言：「國勢今非昔比，金人或強臣非禮，誓以死守。」沿途宴設，力請徹樂。至燕山，復辭簪花執射。時孝宗以孝聞，師魯據經陳誼，反復慷慨，故金終不能奪。<BR><BR> </p><p>　　遷吏部侍郎，尋除吏部尚書兼侍講，屢抗章請老，以龍圖閣直學士知泉州。臺諫、侍從相繼拜疏，引唐孔戣事以留行。內引，奏言：「願親賢積學，以崇聖德，節情制欲，以養清躬。」在泉因任，凡閱三年，專以恤民寬屬邑為政，始至即蠲舶貨，諸商賈胡尤服其清。再起知泉州，以紹熙四年卒于家，年七十五。<BR><BR> </p><p>　　師魯自幼莊重若成人，孝友天至。初為番禺簿，喪父以歸，扶柩航海，水程數千里，甫三日登于岸，而颶風大作，人以為孝感。常曰：「窮達自有定分，枉道希世，徒喪所守。」故其大節確如金石，雖動與俗情不合，而終翕然信服。嘉泰二年，詔特賜諡曰定肅。<BR><BR> </p><p>　　袁樞字機仲，建之建安人。幼力學，嘗以修身為弓賦試國子監，周必大、劉珙皆期以遠器。試禮部，詞賦第一人，調溫州判官，教授興化軍。<BR><BR> </p><p>　　乾道七年，為禮部試官，就除太學錄，輪對三疏，一論開言路以養忠孝之氣，二論規恢復當圖萬全，三論士大夫多虛誕、僥榮利。張說自閤門以節鉞簽樞密，樞方與學省同僚共論之，上雖容納而色不怡。樞退詣宰相，示以奏疏，且曰：「公不恥與噲等伍邪？」虞允文愧甚。樞即求外補，出為嚴州教授。<BR><BR> </p><p>　　樞常喜誦司馬光資治通鑑，苦其浩博，乃區別其事而貫通之，號通鑑紀事本末。參知政事龔茂良得其書，奏于上，孝宗讀而嘉嘆，以賜東宮及分賜江上諸帥，且令熟讀，曰：「治道盡在是矣。」<BR><BR> </p><p>　　他日，上問袁樞今何官，茂良以實對，上曰：「可與寺監簿。」於是以大宗正簿召登對，即因史書以言曰：「臣竊聞陛下嘗讀通鑑，屢有訓詞，見諸葛亮論兩漢所以興衰，有『小人不可不去』之戒，大哉王言，垂法萬世。」遂歷陳往事，自漢武而下至唐文宗偏聽姦佞，致于禍亂。且曰：「固有詐偽而似誠實，憸佞而似忠鯁者，苟陛下日與圖事於帷幄中，進退天下士，臣恐必為朝廷累。」上顧謂曰：「朕不至與此曹圖事帷幄中。」樞謝曰：「陛下之言及此，天下之福也。」<BR><BR> </p><p>　　遷太府丞。時士大夫頗有為黨與者。樞奏曰：「人主有偏黨之心，刖臣下有朋黨之患。比年或謂陛下寵任武士，有厭薄儒生之心，猜疑大臣，親信左右，內庭行廟堂之事，近侍參軍國之謀。今雖總權綱，專聽覽，而或壅蔽聰明，潛移威福。願可否惟聽於國人，毀譽不私於左右。」上方銳意北伐，示天下以所向。樞奏：「古之謀人國者，必示之以弱，苟陛下志復金讎，臣願蓄威養銳，勿示其形。」復陳用宰執、臺諫之術。<BR><BR> </p><p>　　時議者欲制宗室應舉鎖試之額，限添差嶽祠，減臣僚薦舉，定文武任子，嚴特奏之等，展郊禋之歲，緩科舉之期，樞謂：「此皆近來從窄之論，人君惟天是則，不可行也。」遂抗疏勸上推廣大以存國體。<BR><BR> </p><p>　　兼國史院編修官，分修國史傳。章惇家以其同里，宛轉請文飾其傳，樞曰：「子厚為相，負國欺君。吾為史官，書法不隱，寧負鄉人，不可負天下後世公議。」時相趙雄總史事，見之嘆曰：「無愧古良史。」<BR><BR> </p><p>　　權工部郎官，累遷兼吏部郎官。兩淮旱，命廉視真、揚、廬、和四郡。歸陳兩淮形勢，謂：「兩淮堅固則長江可守，今徒知備江，不知保淮，置重兵於江南，委空城於淮上，非所以戒不虞。瓜洲新城，專為退保，金使過而指議，淮人聞而嘆嗟。誰為陛下建此策也？」<BR><BR> </p><p>　　遷軍器少監，除提舉江東常平茶鹽，改知處州，赴闕奏事。樞之使淮入對也，嘗言：「朋黨相附則大臣之權重，言路壅塞則人主之勢孤。」時宰不悅。至是又言：「威權在下則主勢弱，故大臣逐臺諫以蔽人主之聰明；威權在上則主勢強，故大臣結臺諫以遏天下之公議。今朋黨之舊尚在，臺諫之官未正紀綱，言路將復荊榛矣。」<BR><BR> </p><p>　　除吏部員外郎，遷大理少卿。通州民高氏以產業事下大理，殿中侍御史冷世光納厚賂曲庇之，樞直其事以聞，人為危之。上怒，立罷世光，以朝臣劾御史，寔自樞始。手詔權工部侍郎，仍兼國子祭酒。因論大理獄案請外，有予郡之命，既而貶兩秩，寢前旨。光宗受禪，敘復元官，提舉太平興國宮、知常德府。<BR><BR> </p><p>　　寧宗登位，擢右文殿修撰、知江陵府。江陵瀕大江，歲壞為巨浸，民無所託。楚故城楚觀在焉，為室廬，徙民居之，以備不虞。種木數萬，以為捍蔽，民德之。尋為臺臣劾罷，提舉太平興國宮。自是三奉祠，力上請制，比之疏傅、陶令。開禧元年，卒，年七十五。<BR><BR> </p><p>　　自是閑居十載，作易傳解義及辯異、童子問等書藏于家。<BR><BR> </p><p>　　李椿字壽翁，洺州永年人。父升，進士起家。靖康之難，升翼其父，以背受刃，與長子俱卒。椿年尚幼，藁殯佛寺，深竁而詳識之；奉繼母南走，艱苦備嘗，竭力以養。以父澤，補迪功郎，歷官至寧國軍節度推官。治豪民偽券，還陳氏田，吏才精強，人稱之。<BR><BR> </p><p>　　張浚辟為制司準備差遣，常以自隨。椿奔走淮甸，綏流民，布屯戍，察廬、壽軍情，相視山水砦險要，周密精審，所助為多。<BR><BR> </p><p>　　隆興元年春，諸將有以北討之議上聞者，事下督府，椿方奉檄至巢，亟奏記浚曰：「復讎伐敵，天下大義，不出督府而出諸將，况藩籬不固，儲備不豐，將多而非才，兵弱而未練，議論不定，縱得其地，未易守也。」既而師出無功。<BR><BR> </p><p>　　浚嘗嘆實才之難，椿曰：「豈可厚誣天下無人，唯不惡逆耳而甘遜志，則庶其肯來耳。」浚復除右相，椿知事不可為，勸之去。明年春，浚出視師，椿曰：「小人之黨已勝，公無故去朝廷，蹤跡必危。」復申前說甚苦。浚心是之，而自以宗臣任天下之重，不忍決去，未幾果罷。<BR><BR> </p><p>　　監登聞鼓院，有所不樂，請通判廉州以歸。未上，召對，知鄂州。請行墾田，復戶數千，曠土大闢。<BR><BR> </p><p>　　移廣西提點刑獄，獄未竟者，一以平決之，釋所疑數十百人。奏罷昭州金坑，禁仕者毋市南物。移湖北漕，適歲大侵，官強民振糶，且下其價，米不至，益艱食。椿損所強糶數而不遏其直，未幾米舟湊集，價減十三。每行部，必前期戒吏具州縣所當問事列為籍，單車以行，所至取吏卒備使令。凡以例致饋，一不受，言事者請下諸道為式。<BR><BR> </p><p>　　召為吏部郎官，論廣西鹽法，孝宗是其說，遂改法焉。除樞密院檢詳。小吏持南丹州莫酋表，求自宜州市馬者，因簽書張說以聞。椿謂：「邕遠宜近，故遷之，豈無意？今莫氏方橫，奈何道之以中國地里之近？小吏妄作，將啟邊釁，請論如法。」說怒，椿因求去，上慰諭令安職。<BR><BR> </p><p>　　遷左司，復請外，除直龍圖閣、湖南運副。兼請十三事，同日報可，大者減桂陽軍月樁錢萬二千緡，損民稅折銀之直，民刻石紀之。<BR><BR> </p><p>　　除司農卿。椿會大農歲用米百七十萬斛，而省倉見米僅支一二月，歎曰：「真所謂國非其國矣。」力請歲儲二百萬斛為一年之蓄。<BR><BR> </p><p>　　擇臨安守，椿在議中，執政或謂其於人無委曲，上曰：「正欲得如此人。」遂兼臨安府，視事三月，竟以權倖不便解去。椿在朝，遇事輒言，執政故不悅。及是轉對，又言：「君以剛健為體而虛中為用，臣以柔順為體而剛中為用。陛下得虛中之道，以行剛健之德矣。在廷之臣，未見其能以剛中守柔順而事陛下者也。」執政滋不悅，出知婺州。<BR><BR> </p><p>　　會詔市牛筋，凡五千斤。椿奏：「一牛之筋纔四兩，是欲屠二萬牛也。」上悟，為收前詔。<BR><BR> </p><p>　　除吏部侍郎，又極言閽寺之盛，曰：「自古宦官之盛衰，係國家興亡。其盛也，始則人畏之，甚則人惡之，極則羣起而攻之。漢、唐勿論，靖康、明受之禍未遠，必有以裁制之，不使至極，則國家免於前日之患，宦官亦保其富貴。門禁宮戒之外，勿得預外事，嚴禁士大夫兵將官與之交通。」上聞靖康、明受語，蹙頞久之，曰：「幼亦聞此。」因納疏袖中以入。最後極言：「當預邊備，如欲保淮，則楚州、盱眙、昭信、濠梁、渦口、花靨、正陽、光州皆不可以不守；如欲保江，則高郵、六合、瓦梁、濡須、巢湖、北峽亦要地也。」<BR><BR> </p><p>　　以病請祠，不許，面請益力，乃除集英殿修撰、知寧國府，改太平州，賜尚方珍劑以遣。既至，力圖上流之備，請選將練習，緩急列艦，上可以援東關、濡須，下可以應采石。<BR><BR> </p><p>　　年六十九，上章請老，以敷文閣待制致仕。越再歲，上念湖南兵役之餘，欲鎮安之，謂椿重厚可倚，命待制顯謨閣、知潭州、湖南安撫使。累辭不獲，乃勉起，至則撫摩凋瘵，氣象一如盛時。復酒稅法，人以為便。歲旱，發廩勸分，蠲租十一萬，糶常平米二萬，活數萬人。<BR><BR> </p><p>　　潭新置飛虎軍，或以為非便，椿曰：「長沙一都會，控扼湖、嶺，鎮撫蠻傜，二十年間，大盜三起，何可無一軍？且已費縣官緡錢四十二萬，何可廢耶？亦在馭之而已。」未滿歲，復告歸，進敷文閣直學士致仕，朝拜命，夕登舟，歸老野塘上。<BR><BR> </p><p>　　椿年十五歲避地南來，貧無以為養，不得專力於學。年三十始學易，其言於朝廷，措諸行事，皆易之用。嶷然有守，存心每主於厚，尤惡佛老邪說。<BR><BR> </p><p>　　淳熙十年，卒，年七十三。朱熹嘗銘其墓，謂其「逆知得失，不假蓍龜」，「不阿主好，不詭時譽」云。<BR><BR> </p><p>　　劉儀鳳字韶美，普州人。少以文謁左丞馮澥，澥甚推許，遂知名。紹興二年，登進士第。抱負倜儻，不事生產，於仕進恬如也。擢第十年，始赴調，尉遂寧府之蓬溪，監資州資陽縣酒稅，為果州、榮州掾。<BR><BR> </p><p>　　紹興二十七年，有旨令侍從薦士，起居郎趙逵舉儀鳳，稱其「富有詞華，恬於進取」。宰執上其名，上曰：「蜀人道遠，文學行義有可用者，不由論薦，何緣知之？前此蜀仕宦者例多隔絕，不得一至朝廷，殊可惜也。」自秦檜專權，深抑蜀士，故上語及之。尋除諸王宮大小學教授。召試館職，辭以久離場屋，改國子監丞。宰相以其名士，遷祕書丞、禮部員外郎。所草牋奏，以典雅稱。<BR><BR> </p><p>　　孝宗受禪，議上「光堯壽聖」尊號冊寶，有欲俟欽宗服除者，太常博士林栗謂：「唐憲宗上順宗冊寶在德宗服中，不必避，備樂而不作可也。」儀鳳獨上議曰：「謹按上尊號事屬嘉禮，累朝必俟郊祀慶成然後舉行。太上皇帝為欽宗備禮終制，見於詔書。議者引憲宗故事，考之唐史，自武德以來，皆用易月之制，與本朝事體大相遠也。乞候欽宗終制，檢舉以行，則國家盛美，主上事親情實稱矣。」議者雖是其言，然謂事親當權宜而從厚，竟用栗議，儀鳳復爭辨不已。尋兼國史院編修官兼權祕書少監。乾道元年，遷兵部侍郎兼侍講。<BR><BR> </p><p>　　儀鳳在朝十年，每歸即匿其車騎，扃其門戶，客至，無親疏皆不得見，政府累月始一上謁，人尤其傲。奉入，半以儲書，凡萬餘卷，國史錄無遺者。御史張之綱論儀鳳錄四庫書本以傳私室，遂斥歸蜀。<BR><BR> </p><p>　　三年十二月，輔臣進前侍從當復職者，上曰：「劉儀鳳無罪，可與復集英殿修撰。」起知卭州，未上，改漢州、果州，罷歸。淳熙二年十二月丙申，卒，年六十六。<BR><BR> </p><p>　　儀鳳苦學，至老不倦，尤工於詩。然頗慕晉人簡傲之風，不樂與庸輩接，故平生多蹭蹬，一跌遂不振云。<BR><BR> </p><p>　　張孝祥字安國，歷陽烏江人。讀書一過目不忘，下筆頃刻數千言。年十六，領鄉書，再舉冠里選。紹興二十四年，廷試第一。時策問師友淵源，秦塤與曹冠皆力攻程氏專門之學，孝祥獨不攻。考官已定塤冠多士，孝祥次之，曹冠又次之。高宗讀塤策皆秦檜語，於是擢孝祥第一，而塤第三，授承事郎、簽書鎮東軍節度判官。諭宰相曰：「張孝祥詞翰俱美。」<BR><BR> </p><p>　　先是，上之抑塤而擢孝祥也，秦檜已怒，既知孝祥乃祁之子，祁與胡寅厚，檜素憾寅，且唱第後，曹泳揖孝祥于殿庭，以請婚為言，孝祥不答，泳憾之。於是風言者誣祁有反謀，繫詔獄。會檜死，上郊祀之二日，魏良臣密奏散獄釋罪，遂以孝祥為祕書省正字。故事，殿試第一人，次舉始召，孝祥第甫一年得召由此。<BR><BR> </p><p>　　初對，首言乞總攬權綱以盡更化之美。又言：「官吏忤故相意，並緣文致，有司觀望鍛鍊而成罪，乞令有司即改正。」又言：「王安石作日錄，一時政事，美則歸己。故相信任之專，非特安石。臣懼其作時政記，亦如安石專用己意，乞取已修日曆詳審是正，黜私說以垂無窮。」從之。<BR><BR> </p><p>　　遷校書郎。芝生太廟，孝祥獻文曰原芝，以大本未立為言，且言：「芝在仁宗、英宗之室，天意可見，乞早定大計。」遷尚書禮部員外郎，尋為起居舍人、權中書舍人。<BR><BR> </p><p>　　初，孝祥登第，出湯思退之門，思退為相，擢孝祥甚峻。而思退素不喜汪澈，孝祥與澈同為館職，澈老成重厚，而孝祥年少氣銳，往往陵拂之。至是澈為御史中丞，首劾孝祥姦不在盧杞下，孝祥遂罷，提舉江州太平興國宮，於是湯思退之客稍稍被逐。<BR><BR> </p><p>　　尋除知撫州。年未三十，莅事精確，老於州縣者所不及。孝宗即位，復集英殿修撰、知平江府。事繁劇，孝祥剖決，庭無滯訟。屬邑大姓並海囊槖為姦利，孝祥捕治，籍其家得穀粟數萬。明年，吳中大饑，迄賴以濟。<BR><BR> </p><p>　　張浚自蜀還朝，薦孝祥，召赴行在。孝祥既素為湯思退所知，及受浚薦，思退不悅。孝祥入對，乃陳「二相當同心戮力，以副陛下恢復之志。且靖康以來惟和戰兩言，遺無窮禍，要先立自治之策以應之。」復言：「用才之路太狹，乞博采度外之士以備緩急之用。」上嘉之。<BR><BR> </p><p>　　除中書舍人，尋除直學士院兼都督府參贊軍事。俄兼領建康留守，以言者改除敷文閣待制，留守如舊。會金再犯邊，孝祥陳金之勢不過欲要盟。宣諭使劾孝祥落職，罷。<BR><BR> </p><p>　　復集英殿修撰、知靜江府、廣南西路經略安撫使，治有聲績，復以言者罷。俄起知潭州，為政簡易，時以威濟之，湖南遂以無事。復待制，徙知荊南、荊湖北路安撫使。築寸金隄，自是荊州無水患，置萬盈倉以儲諸漕之運。<BR><BR> </p><p>　　請祠，以疾卒，孝宗惜之，有用才不盡之歎。進顯謨閣直學士致仕，年三十八。<BR><BR> </p><p>　　孝祥俊逸，文章過人，尤工翰墨，嘗親書奏劄，高宗見之，曰：「必將名世。」但渡江初，大議惟和戰，張浚主復讎，湯思退祖秦檜之說力主和，孝祥出入二人之門而兩持其說，議者惜之。<BR><BR> </p><p>　　論曰：尤袤學本程頤，所謂老成典刑者，立朝抗論，與人主爭是非，不允不已，而能令終完節，難矣。謝諤、顏師魯、袁樞臨民則以治辨聞，立朝則啟沃忠諫，各舉乃職，為世師表。李椿、劉儀鳳言論節槩，著於行事。張孝祥早負才畯，莅政揚聲，迨其兩持和戰，君子每歎息焉。</p>
<div class='pn'><p class='pre'>上一节：<a href='第一百四十七章-卷一百四十七-原文.html'>第一百四十七章-卷一百四十七</a></p><p class='next'>下一节：<a href='第一百四十九章-卷一百四十九-原文.html'>第一百四十九章-卷一百四十九</a></p></div></body>
</html>
