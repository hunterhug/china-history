<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>宋史-列传-第二百五十一章-卷二百五十一-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-列传<a href='../宋史.html#列传'>：目录</a></p>
</div>
<div class='pn'><p class='pre'>上一节：<a href='第二百五十章-卷二百五十-原文.html'>第二百五十章-卷二百五十</a></p><p class='next'>下一节：<a href='第二百五十二章-卷二百五十二-原文.html'>第二百五十二章-卷二百五十二</a></p></div>
</div>

<h1>第二百五十一章-卷二百五十一<span style='font-size:small'> 原文</span></h1>
<p>吐蕃<span>[唃厮囉、董氈、阿里骨、瞎征、趙恩忠]</span><BR><BR> </p><p>　　吐蕃本漢西羌之地，其種落莫知所出。或云南涼禿髮利鹿孤之後，其子孫以禿髮為國號，語訛故謂之吐蕃。唐貞觀後，常來朝貢。至德後，因安、史之亂，遂陷河西、隴右之地。大中三年，其國宰相論恐熱以秦、原、安樂及石門等七關來歸。四年，又克成、維、扶三州。五年，其國沙州刺史張義潮以瓜、沙、伊、肅十一州之地來獻。唐末，瓜、沙之地復為所隔。然而其國亦自衰弱，族種分散，大者數千家，小者百十家，無復統一矣。自儀、渭、涇、原、環、慶及鎮戎、秦州暨于靈、夏皆有之，各有首領，內屬者謂之熟戶，餘謂之生戶。涼州雖為所隔，然其地自置牧守，或請命於中朝。<BR><BR> </p><p>　　天成中，權知西涼府留後孫超遣大將拓拔承誨來貢，明宗召見，承誨云：「涼州東距靈武千里，西北至甘州五百里。舊有鄆人二千五百為戍兵，及黃巢之亂，遂為阻絕。超及城中漢戶百餘，皆戍兵之子孫也。其城今方幅數里，中有縣令、判官、都押衙、都知、兵馬使，衣服言語略如漢人。」即授超涼州刺史，充河西軍節度留後。乾祐初，超卒，州人推其土人折逋嘉施權知留後，遣使來貢，即以嘉施代超為留後。<BR><BR> </p><p>　　涼州郭外數十里，尚有漢民陷沒者耕作，餘皆吐蕃。其州帥稍失民情，則衆皆嘯聚。城內有七級木浮圖，其帥急登之，紿其衆曰：「爾若迫我，我即自焚於此矣。」衆惜浮圖，乃盟而舍之。周廣順三年，始以申師厚為河西節度，師厚初至涼州，奏請授吐蕃首領折逋支等官，並從之。顯德中，師厚為其所迫，擅還朝，坐貶。涼州亦不復命帥。<BR><BR> </p><p>　　建隆二年，靈武五部以橐駝良馬致貢，來離等八族酋長越嵬等護送入界，敕書奬諭。秦州首領尚波于傷殺采造務卒，知州高防捕繫其黨四十七人，以狀聞。上乃以吳廷祚為雄武軍節度代防安輯之，令廷祚齎敕書賜尚波于等曰：「朝廷制置邊防，撫寧部落，務令安集，豈有侵漁？曩者秦州設置三砦，止以采取材木，供億京師，雖在蕃漢之交，不妨牧放之利，汝等占據木植，傷殺軍人。近得高防奏汝等見已拘執，聽候進止。朕以汝等久輸忠順，必悔前非，特示懷柔，各從寬宥。已令吳廷祚往伸安撫及還舊地。所宜共體恩旨，各歸本族。」仍以錦袍銀帶賜之，尚波于等感悅。是年秋，乃獻伏羌地。<BR><BR> </p><p>　　乾德四年，知西涼府折逋葛支上言：「有回鶻二百餘人、漢僧六十餘人自朔方路來，為部落劫略。僧云欲往天竺取經，並送達甘州訖。」詔褒答之。五年，首領閭逋哥、督廷、督南、割野、麻里六人來貢馬。開寶六年，涼州令步奏官僧吝氈聲、逋勝拉蠲二人求通道於涇州以申朝貢，詔涇州令牙將至涼州慰撫之。八年，秦州大石、小石族寇土門，略居民，知州張炳擊走之。<BR><BR> </p><p>　　太平興國二年，秦州安家族寇長山，巡檢使韋韜擊走之。三年，秦州諸族數來寇略三陽、穰、弓門等砦，監軍巡檢使周承瑨，任德明、耿仁恩等會兵擊敗之，斬首數十級，腰斬不用命卒九人于境上。太宗乃詔曰：「秦州內屬三族等頃慕華風，聿求內附，俾之安輯，咸遂底寧。近聞乘蕃育之資，稔寇攘之志，敢忘大惠，來撓邊疆。豈朕信之未孚，而吏撫之不至？並蠲釁咎，特示威懷。今後或更剽剠，吏即捕治。寘之于法，不須以聞。」是年，又寇八狼砦，巡檢劉崇讓擊敗之。梟其帥王泥猪首以徇。三月，小遇族寇慶州，知州慕容德豐擊走之。八年，諸種以馬來獻，太宗召其酋長對于崇政殿，厚加慰撫，賜以束帛，因謂宰相曰：「吐蕃言語不通，衣服異制，朕常以禽獸畜之。自唐室以來，頗為邊患。以國家兵力雄盛，聊舉偏師，便可驅逐數千里外，但念其種類蕃息，安土重遷，倘因攘除，必致殺戮，所以置於度外，存而勿論也。」九年秋，秦州言蕃部以羊馬來獻，各已宴犒，欲用茶絹答其直。詔從之。<BR><BR> </p><p>　　淳化元年，秦州大、小馬家族獻地內附。二年，權知西涼州、左廂押蕃落副使折逋阿喻丹來貢。先是，殿直丁淮清往涼州市馬，惟清至而境大豐稔，因為其所留。靈州命蕃落軍使崔仁遇往迎惟清。又吐蕃賣馬還過靈州，為党項所略，表訴其事，因請留惟清至來年同入朝。詔答之。四年，阿喻丹死，以其弟喻龍波為保順將代其任。五年，折平族大首領、護遠州軍鑄督延巴率六谷諸族馬千餘匹來貢，既辭，復撾登聞鼓，言儀州八族首領逋波鵄等侵奪地土。上降敕書告諭之。知秦州溫仲舒上言，每歲伐木，多為蕃族攘奪，今已驅其部茖於渭北。太宗慮生邊患，乃以知鳳翔薛惟吉對易其任，語見惟吉傳。是年春，知西涼府左廂押蕃落副使折逋喻龍波、振武軍都羅族大首領並來貢馬。<BR><BR> </p><p>　　至道元年，涼州蕃部當尊以良馬來貢，引對慰撫，加賜當尊虎皮一，歡呼致謝。二年四月，折平族首領握散上言，部落為李繼遷所侵，願會兵靈州以備討擊，賜幣以答之。七月，西涼府押蕃落副使折逋喻龍波上言，蕃部頻為繼遷侵略，乃與吐蕃都部署沒拽于會六谷蕃衆來朝，且獻名馬。上厚賜之。是歲，涼州復來請帥，詔以丁惟清知州事，賜以牌印。<BR><BR> </p><p>　　咸平元年十一月，河西軍左廂副使、歸德將軍折逋游龍鉢來朝。游龍鉢四世受朝命為酋，雖貢方物，未嘗自行，今始至，獻馬二千餘匹。河西軍即古涼州，東至故原州千五百里，南至雪山、吐谷渾、蘭州界三百五十里，西至甘州同界六百里，北至部落三百里。周回平川二千里。舊領姑臧、神烏、蕃禾、昌松、嘉麟五縣，戶二萬五千六百九十三，口十二萬八千一百九十三。今有漢民三百戶。城周回十五里，如鳳形，相傳李軌舊治也。皆龍鉢自述云。詔以龍鉢為安遠大將軍。<BR><BR> </p><p>　　二年，以儀州延蒙八部都首領渴哥領化州刺史，首領透逋等為懷化郎將。四年，知鎮戎軍李繼和言，西涼府六谷都首領潘羅支願戮力討繼遷，請授以刺史，仍給稟祿。經略使張齊賢又請封六谷王兼招討使。上以問宰相，皆曰：「羅支已為酋帥，授刺史太輕；未領節制，加王爵非順，招討使號不可假外夷。」乃以為鹽州防禦使兼靈州西面都巡檢使。時西涼使來，且言六谷分左右廂，左廂副使折逋游龍鉢實羅支戎事。朝廷方務綏懷，又以龍鉢領宥州刺史，六族首領褚下箕等三人為懷化將軍。其年，潘羅支遣部下李萬山率兵討賊，貽書繼和請師期。先是，遣宋沆、梅詢等為安撫使、副，未行，上謂宰相曰：「朕看盟會圖，頗記吐蕃反覆狠子野心之事。今已議王超等領甲馬援靈州，若難為追襲，即靈州便可制置，沆等不須遣，止走一使以會兵告之。」<BR><BR> </p><p>　　五年十月，羅支又言賊遷送鐵箭誘臣部族，已戮一人，縶一人，聽朝旨。詔褒諭之，聽自處置。十一月，使來，貢馬五千匹。詔厚給馬價，別賜綵百段、茶百斤。六年，又遣咩逋族蕃官成逋馳騎至鎮戎軍，請會兵討賊，邊臣疑成逋詐，護送部署司，成逋懼，逸馬墜崖死。上聞，甚歎息之。曰：「此泥埋之子，族人畏其勇，父子皆有戰功，凡再詣闕，朕皆召見，奬其向化。」詔劾鎮戎官吏，仍令渭州以禮葬之。其年，原、渭蕃部三十二族納質來歸。羅支又遣蕃官吳福聖臘來貢，表言感朝廷恩信，憤繼遷倔彊，已集騎兵六萬，乞會王師收復靈州。乃以羅支為朔方軍節度、靈州西面都巡檢使，賜以鎧甲器幣。又以吳福聖臘為安遠將軍，次首領兀佐等七人為懷化將軍。羅支屢請王師助擊賊，議者以西涼去渭州限河路遠，不可預約師期。上曰：「繼遷常在地斤三山之東，每來寇邊，及官軍出，則已遁去。使六谷部族近塞捍禦，與官軍合勢，亦國家之利。」降詔許之。六月，知渭州曹瑋言隴山西延家首領禿逋等納馬立誓，乞隨王師討賊，以漢法治蕃部，且稱其忠。詔授本族軍主。八月，者龍族首領來貢名馬，上嘉其嘗與潘羅支協力抗賊，令復優待之。其年十一月，繼遷攻西蕃，遂入西涼府，知州丁惟清陷沒。羅支偽降，未幾，集六谷諸豪及者龍族合擊繼遷。繼遷大敗，中流矢遁死。<BR><BR> </p><p>　　景德元年二月，遣其甥廝陁完來獻捷。六月，又遣其兄邦逋支入奏，且欲更率部族及回鶻精兵直抵賀蘭山討除殘孽，願發大軍援助。詔涇原部署陳興等候羅支已發，即率衆鼓行赴石門策應。邦逋支又言前賜羅支牌印、官告、衣服、器械為賊劫掠，有詔別給羅支；又言修洪元大雲寺，詔賜金箔物綵。先是，繼遷種落迷般囑及日逋吉羅丹二族亡歸者龍族，而欲陰圖羅支。是月，會遷黨攻者龍，羅支率百餘騎急赴，將議合擊，遂為二族戕于帳。詔贈羅支武威郡王，道使贈恤其家。<BR><BR> </p><p>　　者龍凡十三族，而六族附迷般囑及日逋吉羅丹。西涼府既聞羅支遇害。乃率龕谷、蘭州、宗哥、覔諾諸族攻者龍六族，六族悉竄山谷中，詔使者安集之。六谷諸豪乃議立羅支弟廝鐸督為首領，且言鐸督剛決平恕，每會戎首，設觴豆飲食必先卑者，犯令雖至親不貸，數更戰討，威名甚著。詔授鐸督鹽州防禦使、靈州西面沿邊都大巡檢使。上以遷黨未平，藉其腹背攻制，遂加鐸督朔方軍節度、押蕃落等使、西涼府六谷大首領。<BR><BR> </p><p>　　涇原路言隴山縣王、貍、延三族歸順。又渭州言龕谷、懶家族首領尊氊磨壁余龍及便囑等獻名馬，願率所部助討不附者；又言西涼市馬道出本族。自今保無他虞。詔賜馬直，以便囑等為郎將。石、隰州又言河西諸蕃四十五族內附。其年，遷黨寇永寧，為藥令族合蘇擊敗之，斬首百餘級。鎮戎軍上言，先叛去蕃官茄羅、兀贓、成王等三族及移軍主率屬歸順，請獻馬贖罪，特詔宥之。<BR><BR> </p><p>　　二年，廝鐸督其甥呵昔來貢，仍上與趙德明戰鬥功狀；又言蕃帳周斯那支有智勇，久參謀議，請授以六谷都巡檢使。上嘉奬，從其請。仍賜茶綵。又追錄潘羅支子失吉為歸德將軍，厚賜器幣；者龍七族首領有捍寇之勞，並月給千錢。舊制，弓矢兵器不入外夷，時西涼檥丹族上表求市弓矢。上以檥丹宣力西陲，委以捍蔽，特令渭州給賜。因別賜廝鐸督，以重恩意。<BR><BR> </p><p>　　三年，又以者龍族合窮波、黨宗族業羅等為本族首領、檢校太子賓客。皆鐸督外姻也。鐸督遣安化郎將路黎奴來貢。黎奴病于館，特遣尚醫視療。及卒，上憐之，厚力加賵給。五月，鐸督又言部落疾疫。詔賜白龍腦、犀角、硫黃、安息香、白紫石英等藥，凡七十六種。使者感悅而去。又制加鐸督檢校太傳，其族帳李波逋等四十九人為檢校太子賓客，充本族首領。鐸督遣所部波機進賣馬。因言積官奉半歲，乞就京給賜市所須物，從之。渭州言妙帶茶綵，仍以折平族首領撒逋渴為順州刺史，充本族都軍主。是年，宗家、當宗、章迷族來貢，移逋、攃父族歸附。九月，詔釋西面納質戎人。先是，諸蕃有鈔劫為惡嘗經和斷者，恐異時復叛，故收其子弟為質，乃有禁錮終身者。上憫而縱之，族帳感恩，皆稽顙自誓不為邊患。四年，邊臣言趙德明謀劫西涼，襲回鶻。上以六谷、甘州久推忠順，思撫寧之，乃遣使諭廝鐸督令援結回鶻為備，并賜鐸督茶藥、襲衣、金帶及部落物有差。鐸督奉表謝。<BR><BR> </p><p>　　大中祥符元年十一月，宗哥族大首領溫逋等來貢。三年，西涼府覔諾族瘴疫，賜首領溫逋等藥。四年，廝鐸督遣增藺氊單來貢，賜紫方袍。五年，又遣其子來貢。其年，者龍族都首領捨欽波遣使詣闕獻馬，求賜印。詔從其請，仍優賚之。七年，知秦州張佶置大落門新砦。先是，佶欲近渭置采木場，蕃族聞之，即徙帳去，佶不能遂撫之，戎人輒悔，因鄉導鈔劫，佶深入掩擊，悉敗走。至是求和，佶不許。<BR><BR> </p><p>　　三月，秦州曹瑋言熟戶郭廝敦、賞檥丹皆大族，樣丹輒作文法謀叛，廝敦密以告，約半月殺之，至是，果攜樣丹首來。上以廝敦陰害樣丹，不欲明加恩奬，以疑懼諸族。時方議築南使城，遂以廝敦獻地為名，詔授順州刺史。先是，張佶深入蕃境，邊事數擾。及瑋破魚角蟬，戮賞樣丹二酋，由是前拒王師者伏匿避罪，瑋誘召之，許納罰首過。既而至者數千人，凡納馬六十匹，給以匹綵，或以少為訴者，瑋叱之曰：「是贖罪物，汝輩敢希利耶！」戎族聞之，皆畏服。八月，曹瑋言伏羌砦廝雞波與宗族李磨論聚為文法，領兵趣之，悉潰散，夷其城帳。九月，瑋又言宗哥唃廝囉、羌族馬波叱臘魚角蟬等率馬銜山、蘭州、龕谷、氊毛山、洮河、河州羌兵至伏羌砦三都谷，即率兵擊敗之，逐北二十里，斬馘千餘級，擒七人，獲馬牛、雜畜、衣服、器仗三萬三千計，吹麻城張族都督首領張小哥以功授順州刺史。瑋又言永寧砦隴波、他廝麻二族召納質不從命，率兵擊之，斬首二百級。十一月，詔給秦州七砦熟戶首領、都軍主以下百四十六人告身。<BR><BR> </p><p>　　天禧元年，詔以冶坊砦都首領郭廝敦為本族巡檢，賦以奉祿。又補大馬家族阿廝鐸為本族軍主。十月，秦州部署言鬼留家族累歲違命，討平之。二年，又言吹麻城及河州諸族皆破宗哥文法來附；唃廝囉少衰，數為囉瞎力骨所困，今還舊地。諸砦羌族及空俞、廝雞波等納質者凡七百五十六帳。<BR><BR> </p><p>　　唃廝囉者，緒出贊普之後，本名欺南陵溫籛逋。籛逋猶贊普也，羌語訛為籛逋。生高昌磨榆國，既十二歲，河州羌何郎業賢客高昌，見廝囉貌奇偉，挈以歸，置心城，而大姓聳昌廝均又以廝囉居移公城，欲於河州立文法。河州人謂佛「唃」，謂兒子「廝囉」，自此名唃廝囉，於是宗哥僧李立遵、邈川大酋溫逋奇略取廝囉如廓州，尊立之。部族寖彊，乃徒居宗哥城，立遵為論逋佐之。<BR><BR> </p><p>　　遵或曰李遵，或曰李立遵，又曰郢成蘭逋叱。論逋者，相也。立遵貪，且喜殺戮，國人不附，既與曹瑋戰三都谷不勝，又襲西涼為所敗。廝囉遂與立遵不協，更徙邈川，以溫逋奇為論逋，有勝兵六七萬，與趙德明抗，希望朝廷恩命。知秦州張佶奏請拒絕。涇原鈐轄曹瑋上言，宜厚唃廝囉以扼德明。而立遵屢表求贊普號，朝議以贊普戎王也，立遵居廝囉下，不應妄予，乃用廝鐸督恩例，授立遵保順軍節度使，賜襲衣、金帶、器幣、鞍馬、鎧甲等。<BR><BR> </p><p>　　大中祥符八年，廝囉遣使來貢。詔賜錦袍、金帶、器幣、供帳什物、茶藥有差，凡中金七千兩，他物稱是。其年，廝囉立文法，聚衆數十萬，請討平夏以自效。上以戎人多詐，或生他變，命周文質監涇原軍，曹瑋知秦州兼兩路沿邊安撫使以備之。宗哥城東南至永寧九百一十五里，東北至西涼府五百里，西北至甘州五百里，東至蘭州三百里，南至河州四百一十五里，又東至龕谷五百五十里，又西南至青海四百里，又東至新渭州千八百九十里。九年，廝囉、立遵等獻馬五百八十二匹。詔賜器幣總萬二千計以答之。數使人至秦州求內屬。<BR><BR> </p><p>　　明道初，即授廝囉寧遠大將軍。愛州團練使，授逋奇歸化將軍。已而逋奇為亂，囚廝囉置穽中，出收不附己者，守穽人間出之。廝囉集兵殺逋奇，徙居青唐。<BR><BR> </p><p>　　景祐中，以廝囉為保順軍節度觀察留後，歲以奉錢令秦州就賜。元昊侵略其界，兵臨河湟，廝囉知衆寡不敵，壁鄯州不出，陰間元昊，頗得其虛實。元昊已渡河，插幟志其淺，廝囉潛使人移植深處以誤元昊，及大戰，元昊潰而歸。士視幟渡，溺死十八九，所鹵獲甚衆。自是，數以奇計破元昊，元昊遂不敢窺其境。及元昊取西涼府，潘羅支舊部往往歸廝囉，又得回紇種人數萬。廝囉居鄯州，西有臨谷城通青海，高昌諸國商人皆趨鄯州貿賣，以故富強。<BR><BR> </p><p>　　寶元元年，加保順軍度使，仍兼邈川大首領。時以元昊反，遣左侍禁魯經持詔諭廝囉，使背擊元昊以披其勢，賜帛二萬匹。經還，以勞擢閤門祗候。廝囉奉詔出兵嚮西涼，西涼有備，廝囉知不可攻，捕殺遊邏數十人亟還，聲言圖再舉。元昊既屢寇邊，仁宗召對魯經，欲再遣，經固辭，貶經為左班殿直。募敢使者，屯田員外郎劉渙應詔，渙至，廝囉迎導供帳甚厚，介騎士為先驅。引渙至庭。廝囉冠紫羅氊冠，服金線花袍、黃金帶、絲履，平揖不拜，延坐勞問，稱「阿舅天子安否」。道舊事則數十二辰屬，曰兔年如此，馬年如此。渙傳詔，已而廝囉召酋豪大犒，約盡力無負，然終不能有大功，後累加恩兼保順河西節度使、洮涼兩州刺史，又加階勛檢校官、功臣、食邑，賜器幣鞍勒馬。<BR><BR> </p><p>　　嘉祐三年，摖羅部阿作等叛廝囉歸諒祚，諒祚乘此引兵攻掠境上，廝囉與戰敗之，獲酋豪六人。收橐駝戰馬頗衆，因降隴逋、公立、馬頗三大族。會契丹遣使送女妻其少子董氊，乃罷兵歸。<BR><BR> </p><p>　　治平二年夏，羌邈奔及阿叔溪心以隴、珠、阿諾三城叛諒祚歸廝囉，廝囉不禮，乃復歸諒祚，請兵還取所獻地，諒祚不之罪，為出萬餘騎隨邈奔、溪心往取，不能克，但取邈川歸丁家五百餘帳而還。廝囉其年冬死，年六十九，第三子董氊嗣。<BR><BR> </p><p>　　董氊母曰喬氏，廝囉三妻。喬氏有色，居歷精城，所部可六七萬人，號令明，人憚服之。方董氊少時，擇酋長子年董氊相若者與之遊，衣服飲食如一，以此能附其衆。董氊自九歲廝囉為請于朝，命為會州刺史，而喬氏封太原郡君。其二妻皆李立遵女也，生瞎氊及磨氊角。立遵死，李氏寵衰，斥為尼，置廓州，錮其子瞎氊。磨氊角結母黨李巴全竊載其母奔宗哥，廝囉不能制，磨氊角因撫有其衆。李氏以寶元年恩賜紫衣。磨氊角亦累奉貢，初補嚴州團練使，後以思州團練使卒。所部立其子瞎撒欺丁，李氏懼孤弱不能守，乃獻皮帛、入庫稟文藉于廝囉，廝囉因受之。嘉祐三年，命欺丁為順州刺史。瞎氊居龕谷，屢通貢，授澄州團練使，先卒。子木征居河州，母弟瞎吳叱居銀川。<BR><BR> </p><p>　　廝囉地既分，董氊最彊，獨有河北之地，其國大抵吐蕃遺俗也。懷恩惠，重財貨，無正朔。市易用五穀、乳香、硇砂、罽毯、馬牛以錢帛。貴虎豹皮。用緣飾衣裘。婦人衣錦，服緋紫青綠。尊釋氏。不知醫藥，疾病召巫覡視之，焚柴聲鼓，謂之「逐鬼」。信呪詛，或以決事，訟有疑，使詛之。訟者上辭牘，藉之以帛，事重則以錦。亦有鞭笞杻械諸獄具。人喜啖生物。無蔬茹醯醬，獨知用鹽為滋味，而嗜酒及茶。取板屋，富姓以氊為幕，多並水為鞦韆戲，貢獻謂之「般次」，自言不敢有貳則曰「心白向漢」云。其後，河州、武勝軍諸族寖驕，閉于闐諸國朝貢道，擊奪般次。詔邊將問罪。已而董氊遣使奉貢入謝，上慰納焉。<BR><BR> </p><p>　　初，廝囉死，董氊嗣為保順軍節度使、檢校司空。神宗即位，加太保，進太傅。熙寧元年，封其母安康郡太君，以其子蘭逋比為錦州刺史。三年，夏人寇環慶，董氊乘虛入其境，大克獲。賜璽書袍帶奬激之。王韶既定熙河，其首領青宜結鬼章寇河州踏白城，景思立死焉。帝命邊臣招來之。十年，以鬼章及阿里骨皆為刺史。董氊貢真珠、乳香、象牙、玉石、馬，賜以銀、綵、茶、服、緡錢，改西平節度使，遣供奉官郭英齎詔書、器幣至其國。<BR><BR> </p><p>　　方鬼章犯境時，列帳訥兒溫及祿尊率部族叛附之，既來降，又陰與董氊通。元豐初，詔知岷州种諤集酋長斬之，以妻女田產賜降將俞龍珂。二年，遣景青宜党令支貢方物，以令支為珍州刺史，賜董氊錢萬緡，銀綵千計。三年，邈川城主溫訥文郢成及叔溪心、弟阿令京等款塞，以郢成為會州團練使，溪心內殿崇班，令京西頭供奉官，餘族人皆殿直奉職。<BR><BR> </p><p>　　四年，王師討夏，會其兵。董氊遣酋長抹征等率三萬人赴党龍耳江及隴、朱、珂諾，又集六部兵十二萬，約以八月分三路與官軍會。帝以其協濟軍威，事功可紀，由常樂郡公進封武威郡王，鬼章、阿里骨、党令支皆團練使，心牟欽氊、阿星、李叱臘欽為刺史。<BR><BR> </p><p>　　夏人欲與久通好，許割賂斫龍以西地，云如歸我，即官爵恩好一如所欲。董氊拒絕之，訓整兵甲，以俟入討，且遣使來告，帝召見其使，使歸語董氊盡心守圉；每稱其上書情辭忠智，雖中國士大夫存心公家者不過如此。知邈川事力固不足與夏人抗，但欲解散其謀，使不與結和而已，故終不能大有功。<BR><BR> </p><p>　　哲宗立，加檢校太尉。元祐元年，卒。藺逋叱已死，養子阿里骨嗣。<BR><BR> </p><p>　　阿里骨本于闐人。少從其母給事董氊，故養為子。元豐蘭州之戰最有功，自肅州團練使進防禦使。董氊病革，召諸酋領至青唐，謂曰：「吾一子已死，惟阿里骨母嘗事我，我視之如子。今將以種落付之，何如？」諸酋聽命。既嗣事，遣使修貢。<BR><BR> </p><p>　　元祐元年，以起復冠軍大將軍、檢校司空為河西軍節度使，封寧塞郡公。里骨頗峻刑殺，其下不遑寧。詔飭以推廣恩信，副朝廷所以封立、前人所以付與之意。二年，遂逼鬼章使率衆據洮州。羌結藥密者使所部怯陵來告，里骨執怯陵，結藥密懼，攜妻子南歸。鬼章又使其子結咓齪入寇，心牟欽氊、溫溪心不肯從，詔以二人為團練使。八月，鬼章就擒，檻送京師；尋赦之，授陪戎校尉，遣居秦州，聽招其子以自贖。<BR><BR> </p><p>　　明年，里骨奉表謝罪。詔熙河無復出兵，許貢奉如故，加金紫光祿大夫、檢校太保。其廓州主魯尊欲焚拆河橋歸漢，熙州以聞。哲宗以里骨既通貢，不可有納叛之名，欲弗納，又封其妻溪尊勇丹為安化郡君，子邦彪籛為鄯州防禦使，弟南納支為西州刺史。鬼章死，詔焚付其骨。<BR><BR> </p><p>　　紹聖元年，以師子來獻。帝慮非其土性，厚賜而還之。三年，卒，年五十七。瞎征嗣。<BR><BR> </p><p>　　瞎征，即邦彪籛也。以紹聖四年正月為河西軍節使、檢校司空、寧塞郡公。性嗜殺，部曲睽貳。大酋心牟欽氈之屬有異志，忌瞎征季父蘇南党征雄勇多智，共誣其謀逆，瞎征不能察而殺之，盡誅其黨，獨籛羅結逃奔溪巴溫。<BR><BR> </p><p>　　溪巴溫者，董氊疏族也，自阿里骨之立，去依隴逋部，河南諸羌多歸之。籛羅結奉溪巴溫長子杓拶據溪哥城。瞎征討殺杓拶，籛羅結奔河州，說王贍以取青唐之策。已而溫入溪哥城，自稱王子。<BR><BR> </p><p>　　元符二年七月，贍取邈川。八月，瞎征自青唐脫身來降。欲氈迎溪巴溫入青唐，立木征之子隴拶為主。九月，瞻軍至青唐，隴拶出降。以邈川為湟州，青唐為鄯州。二酋雖降，然其種人本無歸漢意。議者謂：「今不先修邈川以東城障而遽取青唐，非計也。以今日觀之，有不可守者四：自炳靈寺渡河至青唐四百里。道險地遠，緩急聲援不相及，一也：羌若斷橋塞隘，我雖有百萬之師，倉卒不能進，二也；王贍提孤軍以入，四無援兵，必生他變，三也；設遣大軍而青唐、宗哥、邈川食皆止支一月，內地無粮可運，難以久處，四也。官軍自會州還者皆憔悴，衣屨穿决，器仗不全，羌視之有輕漢心，旦夕必叛。」<BR><BR> </p><p>　　閏九月，欽氈等果與青唐城中人相結，謀復奪城。山南諸羌亦叛。贍遣將破之，戮結咓齪及欽氈等九人。青唐圍解而邈川益急，夏人十萬助之。總管王愍以死戰固守。乃得免。贍棄青唐歸，巴溫與其子溪賒羅撒據之。朝論請并棄邈川，且謂董氈無後，隴拶乃木征之子、唃廝囉嫡曾孫，最為親的。於是以隴拶為河西軍節度使、知鄯州，封武威郡公，充西蕃都護，依府州折氏世世承襲。尋賜姓名曰趙懷德；其弟邦辟勿丁咓曰懷義，為廓州團練使、同知湟州，加瞎征檢校太傅、懷遠軍節度使。<BR><BR> </p><p>　　三年三月，懷德及所降契丹、夏國、回鶻公主入見，各賜冠服，退易之，于邇英閣前後立班謝，賜食於橫門。徵宗命輔臣呼與語，問何以招致溪巴溫，對曰：「譬如乳牛，繫其子即母須來，繫其母即子須來。俟至岷州，當遣人往諭，使之歸漢。」遂與瞎征俱還湟州。溪賒羅撒謀襲殺懷德，懷德奔河南。瞎征不自安，求內徙。詔居鄧州。崇寧元年，卒。三年，王厚復湟、鄯。懷德至京師，拜感軍節度使，封安化郡王。<BR><BR> </p><p>　　趙思忠即瞎氈之子木征也。瞎氈死，木征不能自立，青唐族酋瞎藥雞囉及僧鹿遵迎之居洮州，欲以服洮岷疊宕、武勝軍諸羌。秦州以其近邊，逐之，乃還河州，後徙安江城，董氈欲羈屬之，不能有也。母弟瞎吳叱，別居銀川聶家山，至和初，補本族副軍主。嘉祐中，為河州刺史。王韶經略熙河，遣僧智緣往說之，啖以厚利，因隨以兵；前後殺其老弱數千，焚族帳萬數。得腹心酋領十餘人，又禽其妻子，皆不殺。遂以熙寧七年四月舉洮、河二州來降，賜以姓名，拜榮州團練使。封其母郢成結遂寧郡太夫人，妻包氏咸寧郡君。弟董谷賜名繼忠，補六宅副使。結吳延征賜名濟忠，瞎吳叱曰紹忠，巴氈角曰醇忠。巴氈抹曰存忠；長子邦辟勿丁咓曰懷義，次蓋咓曰秉義：皆超拜官。以思忠為秦州鈐轄，不涖事，而乞主熙河羌部，經略司以為不可。詔以二州給地五十頃。後遷合州防禦使，卒，贈鎮洮軍節度觀察留後。</p>
<div class='pn'><p class='pre'>上一节：<a href='第二百五十章-卷二百五十-原文.html'>第二百五十章-卷二百五十</a></p><p class='next'>下一节：<a href='第二百五十二章-卷二百五十二-原文.html'>第二百五十二章-卷二百五十二</a></p></div></body>
</html>
