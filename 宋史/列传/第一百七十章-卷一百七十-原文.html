<!DOCTYPE html>
<html>
<head>
  <meta charset="UTF-8">
  <title>宋史-列传-第一百七十章-卷一百七十-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-列传<a href='../宋史.html#列传'>：目录</a></p>
</div>
<div class='pn'><p class='pre'>上一节：<a href='第一百六十九章-卷一百六十九-原文.html'>第一百六十九章-卷一百六十九</a></p><p class='next'>下一节：<a href='第一百七十一章-卷一百七十一-原文.html'>第一百七十一章-卷一百七十一</a></p></div>
</div>

<h1>第一百七十章-卷一百七十<span style='font-size:small'> 原文</span></h1>
<p>湯璹　蔣重珍　牟子才　朱貔孫　歐陽守道<BR><BR> </p><p>　　湯璹字君寶，瀏陽人。淳熙十四年進士，調德安府學教授，轉三省樞密院架閣，遷國子博士。時召朱熹為侍講，未幾辭歸，朝廷從其請，予祠。璹上疏言：「熹以正學為講官，四方顒望其有啟沃之益。曾未踰時，輒聽其去，必駭物論。宜追召熹還，乃授講職。」疏上，不報。由是浸惡權相意，而璹之直聲亦大聞于時。歷禮部、駕部二郎官，出知常州，入為大理少卿，進直徽猷閣，卒。<BR><BR> </p><p>　　璹負直槩，與韓侂冑、陳自強不合，故屢嗾言者中傷。璹生平奉祠閒居之日，多於揚歷，其在禮曹，例掌三省奏記。臨安大火，寧宗遇災避正殿，中書三表請復，不許。璹屬辭務持大體，不為阿曲，言者摭其語涉訕上，而朝廷實知其無他，故起復制詞有「清風峻節」之語。璹嘗擇壻得蔣重珍，後舉進士第一。<BR><BR> </p><p>　　蔣重珍字良貴，無錫人。嘉定十六年進士第一，簽判建康軍，丁母憂，改昭慶軍，尋以公事與部使者異議，請祠，易簽判奉國軍。紹定二年，召入對，首以「自天子至於庶人所當先知者本心外物二者之界限」為言：「界限明，則知有天下治亂而已，何樂其尊；知有生民休戚而已，何樂其奉。」且論：「苞苴有昔所未有之物，故吾民罹昔所未有之害；苞苴有不可勝窮之費，故吾民有不可勝窮之憂。」遷祕書省正字，屢乞祠，以伯父喪予告，遷校書郎，辭，不可。明年，待命霅川，移文閤門，請對，當路憚之，添差通判鎮江府，辭。會行都火，應詔曰：<BR><BR> </p><p>　　臣頃進本心外物界限之說，蓋欲陛下親攬大柄，不退託於人，盡破恩私，求無愧於己。儻以富貴之私視之，一言一動，不忘其私，則是以天下生靈、社稷宗廟之事為輕，而以一身富貴之所從來為重，不惟上負天命，以先帝聖母至于公卿百執事之所以望陛下者，亦不如此也。昔周勃今日握璽授文帝，是夜即以宋昌領南北軍；霍光今年定策立宣帝，而明年稽首歸政。今臨御八年，未聞有所作為。進退人才，興廢政事，天下皆曰此丞相意，一時恩怨，雖歸廟堂，異日治亂，實在陛下。焉有為天之子，為人之主，而自朝廷達於天下，皆言相而不言君哉？天之所以火宗廟、火都城者殆以此。<BR><BR> </p><p>　　臣所以痛心者，九廟至重，事如生存，而徹小塗大，不防於火之未至；宰相之居，華屋廣袤，而焦頭爛額，獨全於火之未然，亦足以見人心陷溺，知有權勢，不知有君父矣。他有變故，何所倚仗，陛下自視，不亦孤乎？昔史浩兩入相，才五月或九月即罷，孝宗之報功，寧有窮已，顧如此其亟，何哉？保全功臣之道，可厚以富貴，不可久以權也。<BR><BR> </p><p>　　上讀之感動，授寶章閣，主管雲臺觀，則告吏部，不受貼職祿，不願貼職恩。<BR><BR> </p><p>　　它日星變求言，復申前說。又慮柄臣或果去位，君心易縱，大權旁落，則進為君難六箴。召為祕書郎兼莊文府教授。端平初入對，上五事，且曰：「隱蔽君德，昔咎故相，故臣得以專詆權臣；昭明君德，今在陛下，故臣以責難君父。」乞召真德秀、魏了翁用之，帝謂之曰：「人主之職無它，惟辨君子小人。」重珍對曰：「小人亦指君子為小人，此為難辨。人主當精擇人望，處之要津，正論日聞，則必知君子姓名、小人情狀矣。」兼崇政殿說書，戒家事勿以白，務積精誠以寤上意。每草奏，齋心盛服，有密啟則手書削稿，帝稱其平實。遷著作佐郎。<BR><BR> </p><p>　　邊帥以八陵圖來上，詔百官集議，重珍言史嵩之既失相位，危於幕巢，猶欲邀功，自固其位。請擇賢帥如漢用充國，使之親至邊境，審度事勢，條上便宜。丞相主出師關、洛，重珍力爭。會邊帥議和戰不一，復召集議，重珍奏：「曩乞專意備守，不得已則用應兵，今不敢變前說。」不聽，遂自劾以密勿清光，乃不能遏兵端，乞免說書職。遷著作郎兼權司封郎官、起居舍人，言：「近者當侍講席，旋命止之，或曰是日道流生朝。夫輟講偶以它故，則當知聖躬舉措之難；或所傳果得其實，則當知聖心持守之難。」帝曰：「非卿不聞此言。」關、洛師大衄，復進兵，重珍言：「若恥敗而欲勝之，則心不平而成忿，氣不平而成怒，生靈之命，豈可以忿怒用哉！」又言：「邇來用臺諫，頗主不必矯激之說，似畏剛方大過之士。竊窺選用之意，正謂其平易而省事耳。然數月之間，一失於某，再失於某，借曰慎重臺綱而憂其激，亦當以平正者居之。」又論禁旅貧弱，教習頻嚴，輒不能堪，不稍變通，非消變之道。<BR><BR> </p><p>　　兼國史院編修官、實錄院檢討官，言：「更化以來，舊敝未去者五：徇私、調停、覆護、姑息、依違是也。今又益之以輕易。」遷起居郎，以疾求去。以集英殿修撰知安吉州，權刑部侍郎，三辭不許，自劾其不能取信朝廷之罪，乞鐫斥置閑散，促覲愈力而疾不可起。詔守刑部侍郎致仕，贈朝請大夫，謚忠文。<BR><BR> </p><p>　　牟子才字存叜，井研人。八世祖允良生期歲，淳化間盜起，舉家殲焉，惟一姑未笄，以甕覆之，得免。子才少從其父客陳咸，咸張樂大宴，子才閉戶讀書，若不聞見者，咸異之。學于魏了翁、楊子謨、虞剛簡，又從李方子，方子，朱熹門人也。嘉定十六年舉進士，對策詆丞相史彌遠，調嘉定府洪雅縣尉，監成都府榷茶司賣引所，辟四川提舉茶馬司準備差遣，使者魏泌衆人遇之，子才拂衣竟去，泌以書幣謝，不受。改辟總領四川財賦所幹辦公事。<BR><BR> </p><p>　　詔李心傳即成都修四朝會要，辟兼檢閱文字。制置司遣之文州，視王宣軍饟，鄧艾縋兵處也。道遇宣曰：「敵且壓境，宣已退矣，君毋庸往。」子才不可，遂至州視軍庾而還。甫出境，文州陷。辟知成都府溫江縣事，未上，連丁內外艱。時成都已破，遂盡室東下。免喪，心傳方修中興四朝國史，請子才自助，擢史館檢閱。<BR><BR> </p><p>　　入對，首言大臣不公不和六事，次陳備邊三策。理宗顧問甚悉，將下殿，復召與語。翼日，帝諭宰相曰：「人才如此，可峻擢之。」左丞相李宗勉擬祕書郎，右丞相史嵩之怨子才言己，遽曰：「姑遷校勘。」俄宗勉卒，嵩之獨相，亟請外，通判吉州，轉通判衢州。日食，詔求言，上封事萬言，極陳時政得失，且乞蚤定立太子。入為國子監主簿兼史館校勘，踰年，遷太常博士。<BR><BR> </p><p>　　鄭清之再相，子才兩上封事，言今日有徽、欽時十證，又請為濟王立後，以回天怒。校書郎徐霖言諫議大夫鄭寀、臨安府尹趙與，不報，出關。子才言：「陛下行霖言則霖留，不然則不留也。二人之中，宷尤無恥，請先罷之。」宷去。至若嵩之謀復相，清之誤引嵩之之黨別之傑共政，皆歷歷為上言之。作書以孔光、張禹切責清之，清之復書媿謝。謁告還安吉州寓舍，遷祕書郎，屢辭，主管崇道觀。踰年，遷著作佐郎，又辭。清之卒之明日，詔子才還朝，遷著作郎；左丞相謝方叔、右丞相吳潛交書道上意，趣行益急，乃至。兼崇政殿說書，子才隨事奏陳，舉朝誦子才奏疏，皆曰：「有德之言也。」兼國史院編修官、實錄院檢討官兼權禮部郎官。時修四朝史，乃復兼史館檢討。<BR><BR> </p><p>　　信州守徐謂禮奉行經界苛急，又以脊杖比校催科，飢民嘯聚為亂。子才言于上，立罷經界，謫謂禮。浙東、福建九郡同日大水，子才言：「今日納私謁，溺近習，勞土木，庇小人，失人心，五者皆蹈宣和之失。苟不恐懼修省，臣恐宣和京城之水將至矣。燮理陰陽，大臣之事，宜諭大臣息乖爭以召和氣，除壅蔽以通下情。今遣使訪問水災，德至渥也，願出內帑振之。」又言：「君子難聚而易散，今聚者將散，其幾有十。」又言：「謚以勸懲，當出自朝廷，毋待其家自請。」<BR><BR> </p><p>　　左司徐霖言諫議大夫葉大有，帝大怒，逐霖，給事中趙汝騰繳之，徙它官。汝騰即出關，子才上疏留之，大有遂劾汝騰。子才上疏訟汝騰誣及大有之欺，未幾，罷大有言職。故事，早講講讀官皆在，晚講惟說書一員，宰相懼子才言己，并晚講於早，自是不得獨對矣。遷軍器少監。御史蕭泰來劾高斯得、徐霖，右司李伯玉言泰來所劾不當，上切責伯玉，降兩官，罷。子才言：「陛下更化，召用諸賢，今汝騰、斯得、霖相繼劾去，伯玉又重獲罪，善人盡矣。」除兼侍立修注官，力辭。<BR><BR> </p><p>　　行都大火，子才應詔上封事，言甚切直，兼直舍人院。會泰來亦遷起居郎，恥與泰來同列，七疏力辭，上為出泰來，而子才亦請去不已，曰：「泰來既去，臣豈得獨留。」上不允。又言：「蜀當以嘉、渝、夔三城為要，欲保夔則巴、蓬之間不可無屯以控扼之，欲保渝則利、閬之間不可無屯以遏截之，欲守嘉則潼、遂之間不可無屯以掎角之，屯必萬人而後可。」升兼侍講。御史徐經孫劾府尹厲文翁，不報，出關，子才奏留之。文翁改知紹興府，又繳其命。伯玉降官已逾年，舍人院不敢行詞，子才曰：「故事，文書行不過百刻。」即為書行，以為敘復地。帝曰：「謫詞皆褒語，可更之。」子才不奉詔，丞相又道帝意，子才曰：「腕可斷，詞不可改。丞相欲改則自改之。」乃已。<BR><BR> </p><p>　　淮東制置使賈似道以海州之捷，子才草奬諭詔，第述軍容之盛，不言其功，且語多戒敕，似道不樂。又言：「全蜀盛時，官軍七八萬人，通忠義為十四萬，今官軍不過五萬而已，宜招新軍三萬，并撫慰田、楊二家，使歲以兵來助。如此則蜀猶可保，不則不出三年，蜀必亡矣。」湯漢、黃蛻召試學士院，子才發策，蛻譽嵩之，罷蛻正字去。遷起居郎，言：「外郡以進奉易富貴，左右以土木蠱上心，小人以譁競朋比陷君子，此天災所以數見也。」<BR><BR> </p><p>　　明堂禮成，帝將幸西太乙宮款謝，實欲遊西湖爾，子才力諫止。皇子冠，面諭作樂章，禮部言：「古者適子一醮無樂，庶子三醮有樂，用樂非是。」子才言：「嫡庶之分，特以所立之地不同，非適專用醴，庶專用醮也。樂章乃學士院故事，况面諭臣，不敢不作。」詔從之。又言：「首蜀尾吳，幾二萬里。今兩淮惟賈似道、荊蜀惟李曾伯二人而已，可為寒心。」謂：「宜於合肥別立淮西制置司、江淮別立荊湖制置司，且於漣、楚、光、黃、均、房、巴、閬、緜、劍要害之郡，或築城、或增戍以守之。」似道聞之，怒曰：「是欲削吾地也。」正月望，召妓入禁中，子才言：「此皆董宋臣輩壞陛下素履。」權兵部侍郎，屢辭，帝不允。升同修國史、實錄院同修撰。<BR><BR> </p><p>　　御史洪天錫劾宋臣、文翁及謝堂等，不報，出關。子才請行其言，文翁別與州郡，堂自請外補，宋臣自請解內轄職，而宋臣錄黃竟不至院，蓋子才復有言也。吳子聰之姑知古為女冠得幸，子聰因之以進，得知閤門事。子才繳之曰：「子聰依憑城社，勢燄熏灼，以官爵為市，搢紳之無恥者輻湊其門，公論素所切齒，不可用。」帝曰：「子聰之除，將一月矣，乃始繳駁，何也？可即為書行。」子才曰：「文書不過百刻，此舊制也。今子聰錄黃二十餘日乃至後省，蓋欲俟其供職，使臣不得繳之耳。給、舍紀綱之地，豈容此輩得以行私於其間。」於是子聰改知澧州，待次。子才力辭去，帝遣檢正姚希得挽留之，不可。<BR><BR> </p><p>　　以集英殿修撰知太平州，前是例兼提領江、淮茶鹽，子才以不諳財懇免。至郡，首教民孝弟，以前人慈竹、義木二詩刻而頒之，間詣學為諸生講說經義。修采石戰艦百餘艘，造兵仗以千計。前政負上供綱及總所綱七十萬緡，悉為補之。蠲黃、池酒息六十餘萬貫，三縣秋苗畸零萬五千餘石，夏稅畸零紬帛四千五百餘匹、絲七百餘兩、緜一萬三千餘兩、麥二千餘石。郡有平糴倉，以米五千石益之，又以緡錢二十六萬創抵庫，歲收其息以助糴本。召入對，權工部侍郎。<BR><BR> </p><p>　　時丁大全與宋臣表裏濁亂朝政，子才累疏辭歸。初，子才在太平建李白祠，自為記曰：「白之斥，實由高力士激怒妃子，以報脫鞾之憾也。力士方貴倨，豈甘以奴隸自處者。白非直以氣陵亢而已，蓋以為掃除之職固當爾，所以反其極重之勢也。彼昏不知，顧為逐其所忌，力士聲勢益張，宦官之盛，遂自是始。其後分提禁旅，蹀血宮庭，雖天子且不得奴隸之矣。」又寫力士脫鞾之狀，為之贊而刻諸石。屬有拓本遺宋臣，宋臣大怒，持二碑泣愬于帝，乃與大全合謀，嗾御史交章誣劾子才在郡公燕及餽遺過客為入己，降兩官，猶末已。帝疑之，密以槧問安吉守吳子明，子明奏曰：「臣嘗至子才家，四壁蕭然，人咸知其清貧，陛下毋信讒言。」帝語經筵官曰：「牟子才之事，吳子明乃謂無之，何也？」衆莫敢對，戴慶炣曰：「臣憶子才嘗繳子明之兄子聰。」帝曰：「然。」事遂解。蓋公論所在，雖仇讎不可廢也。未幾，大全敗，宋臣斥，誣劾子才者悉竄嶺海外，乃復子才官職，提舉玉隆萬壽宮。<BR><BR> </p><p>　　帝即欲召子才。會似道入相，素憚子才，又憾草詔事，僅進寶章閣待制、知溫州；又嗾御史造飛語目子才為潛黨，將中以危禍。上意不可奪，遂以禮部侍郎召，屢辭，不許。乃賜御筆曰：「朕久思見卿，故有是命，卿其勿疑，為我彊起。」故事，近臣自外召者，必先見帝乃供職；子才至北關，請內引奏事，宦者在旁沮之，帝特令見，大說，慰諭久之。<BR><BR> </p><p>　　時似道自謂有再造功，四方無虞皆其力，故肆意逸樂，惡聞讜言。子才言：「開慶之時，天下岌岌殆矣，今幸復安。不知天將去疾，遂無復憂耶？抑順適吾意，而基異時不可測之禍也。奈何懷宴安以鴆毒，而不明間暇之政刑乎！忠厚者，我朝之家法也。乃者小人枋國，始用一切以戕其脈，今當反其所為，奈何愈益甚乎！」謂「宜悉取祖宗所以待士愛民、祈天永命者循而行之」，言：「議者國之元氣也。今言及乘輿，尚見優假，事關廊廟，忿怒斯形，朝政之闕失，臣下之蔽蒙，何由上達乎？」帝曰：「非卿不聞此言。」宣坐賜茶，問外事甚悉，子才具以田里疾苦對，帝顰蹙久之，即兼侍讀，尋兼同修國史、實錄院同修撰。<BR><BR> </p><p>　　宋臣有內侍省押班之命，舉朝爭之不能得。子才入疏，詰朝，帝出其疏示輔臣，皆曰：「子才有憂君愛國之真，無要譽沽名之巧。」擢權禮部尚書。祀明堂，子才為執綏官，帝問漢、唐文物，占對詳贍。時士大夫小迕權臣，輒竄流，子才請重者量移，輕者放還。兼直學士院，前是儤直多以疾免，子才始復舊制，帝賜詩褒賞。每直，輒召對內殿，語至夜分，或就賜酒果。<BR><BR> </p><p>　　兼給事中，彗星見，應詔上封事，請罷公田，更七司法。正為尚書，力辭，不許。升修國史、實錄院修撰。徐敏子以星赦量移，似道惡其為潛所用，諷後省繳之，子才不可。葉李、呂宙之等上書攻似道，似道怒，欲殺之，以它事下天府獄。子才請宥之，又遺書似道，似道復書辭甚忿，徑從天府斷遣，不復以聞，蓋懼子才再有所論駁也。<BR><BR> </p><p>　　度宗在東宮，雅敬子才，言必稱先生。即位，授翰林學士、知制誥，力辭不拜，請去不已。進端明殿學士，以資政殿學士致仕，卒，贈四官，官其後二人。<BR><BR> </p><p>　　子才事親甚孝。弟子方客死公安，挾其柩葬安吉。女弟在眉山，拔其家于兵火，致之安吉。在吉州，文天祥以童子見，即期以遠大。所薦士若李芾、趙卯發、劉黻、家鉉翁，後皆為忠義士。平江守吳淵籍富民田以千餘畝遺子才，皆卻之。身後家無餘貲，賣金帶乃克葬。有存齋集、內制外制、四朝史稿、奏議、經筵講義口義、故事四尚、易編、春秋輪輻。子巘，大理少卿。<BR><BR> </p><p>　　朱貔孫字興甫，浮梁人。淳祐四年進士，授臨江軍學教授。丞相史嵩之聞貔孫名，欲致之館下，以祿未及親辭。喪父，服除，授福州學教授，差充江東安撫司幹辦公事。制置使王埜、丘岳、馬光祖、趙與陋皆薦之。丁大全在臺，勢燄熏灼，天久陰雨，貔孫貽書政府，言回積陰之道，去姦邪，罷手實，蠲米稅。姦邪，指大全也。丞相董槐得書嘉歎。主管尚書刑、工部架閣文字。<BR><BR> </p><p>　　宦者董宋臣寵幸用事，貔孫發策試冑子，極論宦寺專權之患，宋臣諷言者論罷之。光祖辟添差江東安撫司機宜文字，擢史館校勘。時大全執政，使其黨許以驟用，貔孫力拒之，且謁告歸省。遷太學博士，屬帝親擢監察御史兼崇政殿說書，首疏論大全權姦誤國之罪，倡言學校六士之冤。又以翕聚人才，凝固人心，精擇人言；增禁旅以壯帝畿，擇良守以牧內郡，選全才以守江面，嚴舟師以防海道；因地募兵，以應突至之敵，并力合勢，以援必守之地。時有建議遷都四明者，貔孫亟上疏言：「鑾輿若動，則三邊之將士瓦解，而四方之盜賊蠭起，必不可。」遂止。貔孫在講筵，言及宋臣撓政事忤旨。遷大理少卿，又遷司農少卿兼太子右諭德，詔許乘馬赴講。貔孫諭導得體，衍說經義，有關於君道者必委曲敷暢，陰寓警戒，太子每為之改容。兼國史院編修官、實錄院檢討官兼權直舍人院。<BR><BR> </p><p>　　時大禮成，封命叢委，吏持詞頭下，每夕無慮數十，貔孫運筆如飛，夜未中已就，皆溫潤典雅。遷宗正少卿。丁母憂，服除，授祕書監兼太子左諭德。改監察御史兼崇政殿說書，姓名已付外矣，尋復改命浙西行公田。吏並緣為姦，貔孫疏其敝。推春秋尊王絀霸之旨，勸帝崇仁政，用吉士，行正論，賜賚甚渥。擢殿中侍御史兼侍講，請嚴京師淫聲奇服之禁。他所論苗耗役害及經理川蜀，皆當世急務。<BR><BR> </p><p>　　宋臣覆出，朝論紛然，貔孫因對，力斥其姦，卒奪祠。升侍御史兼侍講。長星出東方，貔孫力詆外戚內臣及進奉羨餘失人心者，且曰：「回天心自回人心始。」辭旨懇切，帝為之感動，升侍讀。貔孫之再入臺，屬疆埸多事，屢陳備禦之策。理宗春秋高，倚成賈似道，似道擅命，貔孫隨事進諫，不肯阿附，至若行公田之政，屢於經筵密以告帝，似道自是深忌之。貔孫累疏求去。<BR><BR> </p><p>　　理宗崩，度宗即位，擢右諫議大夫，賜紫金魚袋兼賜章服犀帶，以疾乞辭言職，遷吏部尚書，不拜。帝以舊學故雅欲留貔孫，使者旁午於道，而貔孫辭益力，以華文閣學士知寧國府，似道諷言者論罷。久之，提舉太平興國宮，復華文閣學士、知袁州。至郡，宣布德意，以戢暴禁貪為先務。郡倉受租，舊倚斛面取贏，吏加漁取。貔孫知其敝，悉榜除之，許民自概量。宿敝頓革，田里歡聲。興學校以勸士。升敷文閣學士，知福州、福建安撫使。未幾，卒于袁之郡治。贈四官，與恩澤二，令所在給喪事。有文集、奏議行世。<BR><BR> </p><p>　　歐陽守道字公權，一字迂父，吉州人。初名巽，自以更名應舉非是，當祭必稱巽。少孤貧，無師，自力於學。里人聘為子弟師，主人瞷其每食舍肉，密歸遺母，為設二器馳送，乃肯肉食，鄰媼兒無不歎息感動。年未三十，翕然以德行為鄉郡儒宗。江萬里守吉州，守道適貢于鄉，萬里獨異視之。<BR><BR> </p><p>　　淳祐元年舉進士，廷對，言：「國事成敗在宰相，人才消長在臺諫。昔者當國惡箴規，言者疑觸迕，及其去位，共謂非才。或有迎合時宰，自效殷勤，亦有疾惡乖方，苟求玼類，以致忠邪不辨，黜陟無章。」唱名，徐儼夫為第一，儼夫握守道起曰：「吾愧出君上矣，君文未嘗不在我上也。」授雩都主簿。<BR><BR> </p><p>　　丁母憂，服除，調贛州司戶，其次在十年，後萬里作白鷺洲書院，首致守道為諸生講說。湖南轉運副使吳子良聘守道為嶽麓書院副山長，守道初升講，發明孟氏正人心、承三聖之說，學者悅服。宗人新及子必泰先寓居長沙，聞守道至，往訪之，初猶未識也，晤語相契，守道即請于子良，禮新為嶽麓書院講書。新講禮記「天降時雨、山川出雲」一章，守道起曰：「長沙自有仲齊，吾何為至此。」仲齊，新之字也。踰年，新卒，守道哭之慟，自銘其墓，又薦其子必泰於當道。子良代，守道復還吉州。<BR><BR> </p><p>　　里有張某喪其父，小祥，而舅氏訟以事，繫之獄，使不得祭，邀其售己地以葬。守道聞之，歎曰：「吾惟痛斯子之不得一哭其父也，且其痛奈何？」明日告之邑令曰：「此非人心，濱祭而薄之，撓葬而奪之，舅如此，是自食其肉也。請任斯子出，祭而復獄。」令亟出之。其舅醜誣守道，守道亦不自辨。轉運使包恢為請祠于朝。萬里入為國子祭酒，薦為史館檢閱，召試館職，授祕書省正字。<BR><BR> </p><p>　　安南國王陳日照傳位其子，求封太上國王，下省官議。守道謂：「太上者，漢高帝以尊其父，累朝未之有改，若賜詔書稱太上國王，非便。南越尉佗嘗自稱『蠻夷大長老』，正南夷事也。禮，方伯自稱曰『天子之老』，大夫致仕曰『老』，自稱亦曰『老』。自蠻夷言之則有尉佗之故事；自中國言之，亦方伯致仕者之常稱。漢亦有老上單于之號，易『太』以『老』無損。或去『上』字存其『太』字，太王則有古公，三太、三少，太宰、少宰，『太』所以別於『少』也。謂父為太，則子為少矣。太以尊言，則太后、太妃、太子、太孫；以卑言，則太史、太卜、太祝、樂太師太，固上下所通用也。」時病足，不及與議。<BR><BR> </p><p>　　遷校書郎兼景憲府教授，遷祕書郎，轉對，言：「欲家給人足，必使中外臣庶無復前日言利之風而後可。風化惟反諸身。化之以儉，而彼不為儉，吾惟有卑宮室、菲飲食；化之以廉，而彼不興廉，吾惟有不貴難得之貨、不厚無益之藏。」以言罷。守道徙步出錢塘門，唯書兩篋而已。理宗遺詔聞，守道與其徙相嚮哭踊，僮奴孺子各為悲哀。咸淳三年，特旨與祠。詔大臣舉賢才，少傅呂文德舉九十六人，守道預焉。添差通判建昌軍，以書謝廟堂曰：「史贊大將軍不薦士，今大將軍薦士矣，而某何以得此於大將軍哉。幸嘗蒙召，擢備數三館，異時或者謂其放廢無聊，託身諸貴人，虧傷國體，則寧得而解，願仍賦祠祿足矣。」遷著作佐郎兼崇政殿說書兼權都官郎官。經筵所進，皆切於當世務，上為動色。遷著作郎，卒，家無一錢。<BR><BR> </p><p>　　守道之兄之妻蚤喪，其子演五歲餘，且多病，浚生甫數月，守道三十未有室，顧無能乳哺者，日夜抱二子泣，里巷憐之。演既長，出莫知所之，守道哭而求諸野，終不能得，三年不食肉，顦顇不釋者終身。吉有賢守而大家怨之厚誣以贓者，下其事常平使者。會旱甚，禱雲騰，守道曰：「無以禱也，雲騰之神，唐郡守吳侯也。冤莫甚於前守，冤不直而吳侯於禱，侯有辭矣。匹婦藏冤，旱或三年，冤在民牧，害豈其小。」反覆千餘言，或迂笑之，守道不改，告來者不倦，守卒以得直。所著有易故、文集。<BR><BR> </p><p>　　論曰：湯璹立朝蹇諤。蔣重珍自擢巍科，既居盛名之下，而能樹立於當世，可謂難矣。牟子才、朱貔孫，直聲著于中外。歐陽守道，廬陵之醇儒也。</p>
<div class='pn'><p class='pre'>上一节：<a href='第一百六十九章-卷一百六十九-原文.html'>第一百六十九章-卷一百六十九</a></p><p class='next'>下一节：<a href='第一百七十一章-卷一百七十一-原文.html'>第一百七十一章-卷一百七十一</a></p></div></body>
</html>
