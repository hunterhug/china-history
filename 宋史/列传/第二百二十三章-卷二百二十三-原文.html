<!DOCTYPE html>
<html>
<head>
  <meta charset="UTF-8">
  <title>宋史-列传-第二百二十三章-卷二百二十三-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-列传<a href='../宋史.html#列传'>：目录</a></p>
</div>
<div class='pn'><p class='pre'>上一节：<a href='第二百二十二章-卷二百二十二-原文.html'>第二百二十二章-卷二百二十二</a></p><p class='next'>下一节：<a href='第二百二十四章-卷二百二十四-原文.html'>第二百二十四章-卷二百二十四</a></p></div>
</div>

<h1>第二百二十三章-卷二百二十三<span style='font-size:small'> 原文</span></h1>
<p>王貽永　李昭亮　李用和　李遵勗　曹佾　高遵裕　向傳範　張敦禮　任澤<BR><BR> </p><p>　　王貽永字季長，溥之孫也。性清慎寡言，頗通書，不好聲技。初生十餘歲時，其舅魏咸信見而奇之，曰：「後當類我。」<BR><BR> </p><p>　　咸平中，尚鄭國公主，授右衞將軍、駙馬都尉。從封泰山，領高州刺史，再遷右監門衞大將軍、獎州團練使。求外補，得知單州。真宗戒之曰：「和衆靜治，卿所當先也。」真拜洺州團練使、徙徐州。河決滑州，徐大水，貽永作堤城南以禦之。改衞州團練使，進懷州防禦使，知澶、定二州，徙成德軍。<BR><BR> </p><p>　　會有告曹汭變者，貽永奏治之。遷耀州觀察使，復知澶州。歷彰化、武定軍節度使觀察留後，拜安德軍節度使。出知天雄軍，徙保寧軍節度使、知鄆州。州自咸平中徙城，而故治為通衢，介梁山，春夏多水患，貽永相度地勢，為築東西道三十餘里，民便之。復徙定州，又徙成德軍。擢同知樞密院事，改副使，加宣徽南院使，進樞密院使。久之，拜同中書門下平章事，遂加兼侍中。<BR><BR> </p><p>　　徙節鎮海，以疾求罷，手詔撫諭，遣上醫診視。帝臨問，頒尚方珍藥，手取糜粥食之。貽永自言寵祿過盛，願罷樞筦，解使相還第。帝冀其愈也，乃聽罷侍中，徙彰德節度使，同平章事、樞密使如故。疾稍間，入見，命其子道卿掖登垂拱殿。仍賜五日一朝，遇朝參起居，許休於殿側。至和初，復以疾辭，拜尚書右僕射、檢校太師兼侍中、景靈宮使。卒，贈太師、中書令，謚康靖。<BR><BR> </p><p>　　當時無外姻輔政者，貽永能遠權勢，在樞密十五年，迄無過失，人稱其謙靜。<BR><BR> </p><p>　　子道卿，西上閤門使。<BR><BR> </p><p>　　李昭亮字晦之，明德太后兄繼隆子也。四歲，補東頭供奉官，許出入禁中。繼隆北征契丹，遣昭亮持詔軍中。問方略及營陣衆寡之勢，昭亮年雖少，還奏稱旨。累遷西上閤門使。出為潞州兵馬鈐轄，徙領麟府路軍馬事，尋為管勾軍頭引見司兼三司衙司。軍士有逃死而冒請官廩者數百人，昭亮按發之。領高州刺史，知代州。以四方館使復領麟府路軍馬事。遷引進使，領賀州團練使。歷知瀛定二州、成州團練使、寧州防禦使、延州觀察使、感德軍節度觀察留後。擢殿前都虞候、秦鳳路馬步軍副都總管、經略招討副使。徙永興路馬步軍副都指揮使、并代州路副都總管、安撫招討副使。未幾，守代州，再徙真定路都總管。<BR><BR> </p><p>　　保州兵叛，殺官吏，詔遣王果招降之，叛者乘埤呼曰：「得李步軍來，我降矣。」於是遣昭亮，昭亮從輕騎數十人，不持甲盾弓矢，叩城門呼城上曰：「爾輩第來降，我保其無虞也。不爾，幾無噍類矣。」卒稍稍縋城下。明日，相率開城門降。改淮康軍節度觀察留後，復知定州，敕使存勞，賜黃金三百兩，給節度使奉，以褒其功。都轉運使歐陽脩言：「昭亮入保州，以叛卒女口分隸諸軍，有輒私入其家者。」置不問。<BR><BR> </p><p>　　明年，拜武寧軍節度使，代李用和為殿前副都指揮使。時承平久，將士多因循樂縱弛。昭亮本將家子，雖以恩澤進，然習軍中事，既統宿衞，政尚嚴，多所建請。萬勝、龍猛軍蒲博爭勝負，徹屋椽相擊，士皆惶駭，昭亮捕斬之，杖其主者，諸軍為之股慄。帝祠南郊，有騎卒亡所挾弓，會赦，當釋去，昭亮曰：「宿衞不謹，不可貸。」卒配隸下軍，禁兵自是頓肅。<BR><BR> </p><p>　　以宣徽北院使判河陽，徙延州。以南院使判澶州，徙并州、成德軍，拜同中書門下平章事，判大名府。仁宗以塗金紋羅書曰「李昭亮親賢勳舊。」命其子惟賢持以賜。徙定州，改天平、彰信、泰寧軍節度使。在定州數言老疾不任邊事，願還京師，乃以為景靈宮使，又改昭德軍節度使。卒，贈中書令，謚良僖。<BR><BR> </p><p>　　昭亮為人和易，練習近事，於吏治頗通敏，善委任僚佐，以故數更藩鎮無他過。昭亮妻早亡，內嬖三妾迭預家政，莫能制也。<BR><BR> </p><p>　　子惟賢，字寶臣，以父蔭為三班奉職，後為閤門祗候、通事舍人。累遷西上閤門使，尋領高州刺史、知莫州，州倉粟陳腐，戍兵大噪，弗肯受，州人皆恐，惟賢馳往諭曰：「邊兵衆則積粟多，廩數多且積久，能無陳腐乎？欲盡取新，則陳者何所歸？」遂斬首惡一人，流十人，軍中帖然。召還，提舉諸司庫務，領榮州團練使、知冀州。會遷補禁軍，自隸籍後犯贓污者皆絀為下軍，惟賢曰：「武士何可責以廉節？且抵罪在昔，今不可以新令繩之。」帝為更其制。徙恩州，後遷四方館使，卒。惟賢善宣辭令，習朝儀，仁宗頗愛之。<BR><BR> </p><p>　　李用和字審禮，章懿皇太后弟也。少窮困，居京師鑿紙錢為業，劉美求用和於民間，奏為三班奉職。累遷右侍禁、閤門祗候、權提點在京倉草場、考城縣兵馬都監。<BR><BR> </p><p>　　太后崩，詔赴喪。既葬，遷禮賓副使，領八作司。遷禮賓使，同領皇城司。遷崇儀使、賀州刺史。改葬太后於永安，領捧日、天武兵護梓宮。<BR><BR> </p><p>　　明年春，又詔乘傳行太后陵。還，授寧州刺史。歷遷澤州團練、慶州防禦、鄜州觀察使。既而擢殿前都虞候、鄜延路馬步軍副都總管。未行，拜永清軍節度觀察留後，改真定府、定州路。舊制，刺史以上所賜公使錢得私入，而用和悉用為軍費。歷侍衞親軍步軍馬軍副都指揮使，拜建武軍節度使、殿前副都指揮使。以老乞罷軍職，拜宣徽北院使。逾月，改彰信軍節度使、同中書門下平章事、景靈宮使。以疾告，仁宗臨問，賜銀飾肩輿，進兼侍中。<BR><BR> </p><p>　　初，未有居第，詔寓館芳林園，用和固辭，又假以惠寧坊之官第。病革，帝入見卧內，擢其次子珣為閤門使，賜所居第，並日給官舍僦錢五千。既卒，帝哭之慟，贈太師、中書令、隴西郡王，輟朝五日，制服禁中，謚恭僖，帝撰神道碑，書曰「親賢之碑」。其妻卒，亦輟朝成服。<BR><BR> </p><p>　　初，仁宗以太后不逮養，故外家褒寵特厚。用和列位將相，能小心靜默，推遠權勢，論者以此稱之。子璋。<BR><BR> </p><p>　　璋字公明，以章懿皇后恩，補三班借職，積官為天平軍節度觀察留後，知澶州。護塞商胡，會河漲，訛言水且至，璋據廳事自若，人心乃安，河亦不溢。徙曹州觀察使，累遷武勝軍節度使、殿前都指揮使。仁宗書「忠孝李璋」字並秘書賜之。宴近臣群玉殿，酒半，命大盞二，飲韓琦及璋，如有所屬。帝崩，執政欲增京城甲士，璋曰：「例出累代，不宜輒易。」時禁衞相告乾興故事，內給食物中有金，既而果賜食，衆視食中，璋曰：「天子未臨政已優賞，汝何功復云云，敢喧者斬！」衆乃定。<BR><BR> </p><p>　　以武成軍節度使知鄆州。京東盜白日殺縣令，略人道中，璋信賞罰擒捕，盜為衰止。歲大雨水，競以船筏邀利，多溺死者，璋一切籍之，約所勝載如黃河法。發卒城州西關，調夫修路數十里，夾道植柳，人指為「李公柳」。知鄧州，坐失舉，改節振武軍，知郢州。還朝，道卒，年五十三。贈太尉，謚曰良惠。弟瑋、珣。<BR><BR> </p><p>　　瑋，選尚兗國公主，積官濮州團練使。以樸陋與主不協，所生母又忤主意，主入訴禁中，瑋皇恐自劾，坐罰金。後數年，終不協，主還宮。瑋自安州觀察使降建州，落駙馬都尉，知衞州。未幾，主徙封岐國，復瑋都尉。主薨，以奉主亡狀，貶郴州團練使、陳州安置。遇赦還京師，至建武軍節度使、檢校太師，卒。哲宗臨奠，哭之，贈太師、中書令。<BR><BR> </p><p>　　珣字公粹，以蔭為閤門祗候。時兄璋為閤門副使，珣又求通事舍人，仁宗曰：「爵賞所以與天下共也，儻盡用親戚，何以待勳舊乎？」後一年乃命之。<BR><BR> </p><p>　　車駕視用和疾，自西上閤門副使累遷均州防禦使，知相州，賜御製詩、飛白字寵其行。未幾，遷相州觀察使。時劉永年亦同除官，知制誥楊畋以為不可開僥倖之門，詔他舍人草制，御史范鎮復論之，命遂寢。<BR><BR> </p><p>　　使契丹，預釣魚會，獲多。契丹遺以金器，使還，悉上之，更賜黃金及「李珣忠孝」字。<BR><BR> </p><p>　　熙寧中，遷宣州觀察使、知潁州，哲宗初，進泰寧軍留後、提舉萬壽觀。故事，正任遇覃恩止移鎮，唯宗室乃遷官。至是，珣與李端愨皆特遷，戚里一覃恩遷官自此始。復知相州，卒，年七十四。<BR><BR> </p><p>　　李遵勗字公武，崇矩孫，繼昌子也。生數歲，相者曰：「是當以姻戚貴。」少學騎射，馳冰雪間，馬逸，墜崖下，衆以為死，遵勗徐起，亡恙也。<BR><BR> </p><p>　　及長，好為文詞，舉進士。大中祥符間，召對便殿，尚萬壽長公主。初名勗，帝益「遵」字，升其行為崇矩子。授左龍武將軍、駙馬都尉，賜第永寧里。主下嫁，而所居堂甃或瓦甓多為鸞鳳狀，遵勗令鑱去；主服有龍飾，悉屏藏之：帝歎喜。<BR><BR> </p><p>　　領澄州刺史，坐私主乳母，謫均州團練使，徙蔡州。踰年，起為太子左衞率府副率，復左龍武軍將軍，領宏州團練使，真拜康州團練使，給觀察使祿。時繼昌官刺史，遵勗請班其下，許之。後繼昌守涇州，暴感風眩，遵勗馳省不俟命，帝遣使令乘驛赴之。既還，上表自劾，帝使輔臣慰諭之。<BR><BR> </p><p>　　遷澤州防禦使，又遷宣州觀察使。求補郡自試，出知澶州，賜宴長春殿。在郡，會河水溢，將壞浮梁，遵勗督工徒，七日而堤成。遷昭德軍節度觀察留後，拜寧國軍節度使，徙鎮國軍、知許州。水軍多不練習而隸籍，遵勗命部校按劾，拔去十七八。復以疾請援唐韋嗣立故事，求山林號，詔不許。<BR><BR> </p><p>　　初，天聖間，章獻太后屏左右問曰：「人有何言？」遵勗不荅。太后固問之，遵勗曰：「臣無他聞，但人言天子既冠，太后宜以時還政。」太后曰：「我非戀此，但帝少，內侍多，恐未能制之也。」嘗上三說五事以論時政。晉國夫人林氏，以太后乳母多干預國事，太后崩，遵勗密請置之別院，出入伺察之，以厭服衆論。其補助居多類此。<BR><BR> </p><p>　　所居第園池冠京城。嗜奇石，募人載送，有自千里至者。構堂引水，環以佳木，延一時名士大夫與宴樂。師楊億為文，億卒，為制服。及知許州，奠億之墓，慟哭而返。又與劉筠相友善，筠卒，存恤其家。通釋氏學，將死，與浮圖楚圓為偈頌。卒，贈中書令，謚曰和文。有間宴集二十卷，外館芳題七卷。子端懿。<BR><BR> </p><p>　　端懿字元伯，性和厚，喜問學，頗通陰陽、醫術、星經、地理之學。七歲，授如京副使。侍真宗東宮，尤所親愛，嘗解方玉帶賜之。稍長，出入宮禁如家人。<BR><BR> </p><p>　　七遷濟州防禦使，為群牧副使。杜衍為樞密，擇外戚子弟試外官，乃以端懿知冀州。為政循法度，民愛其不擾。轉運使移州捕妖人李教，教已死。恩州王則據城叛，人有言教不死，在賊軍中。遂降單州團練使、知均州，改滑州兵馬鈐轄。賊平，實無李教者，乃以為汝州防禦使、提舉在京諸司庫務。<BR><BR> </p><p>　　遷蔡州觀察使、同勾當三班院。徙華州觀察使。以母喪，起復為鎮國軍節度觀察留後，願終制，許之，仍給全奉。服除，提舉集禧觀，出知鄆州兼京東西路安撫使。是歲，京東水，民多饑，大發倉廩以賑之。置弓手局，教以戰鬥，遂如精兵。治汶陽堤百餘里，以卻水患，民便之。<BR><BR> </p><p>　　尋除寧遠軍節度使、知澶州。御史中丞韓絳奏端懿無功，不當得旄節，不拜。以留後赴澶州，數月卒。訃聞，帝方宴禁中，為徹樂，贈其家黃金三百兩，贈感德軍節度使，謚良定，再贈兼侍中。<BR><BR> </p><p>　　端懿能自刻厲，聞善士，傾身下之，以故士大夫與之遊，甚得名譽。弟端願。<BR><BR> </p><p>　　端願字公謹，以穆獻公主恩，七歲授如京副使，四遷為恩州團練使。仁宗以歲旱，御便殿慮囚，放宮女。端願上疏，謂：「縱釋有罪，小人之幸；放宮女為宦者專制，反失所歸，何以弭災變？」<BR><BR> </p><p>　　累進邢州觀察使、鎮東軍留後，知襄、郢二州。本路轉運使獻羨財數十萬被賞，端願言常賦三折，其民不堪，即上其事。帝怒，奪轉運使賞，申折變之禁。移廬州，富弼謂曰：「肥上之政何以減於襄陽？」端願曰：「初官喜事，飾廚傳以干名，則譽者至；更事既久，知抑豪彊、制猾吏，故毀隨之。」弼深然其言。<BR><BR> </p><p>　　英宗初，同提舉在京諸司庫務。帝以疾拱默，端願求對，進曰：「陛下當躬攬權綱，以係人心，不宜退託，失天下望。」拜武康軍節度使、知相州。請歸，除醴泉觀使。<BR><BR> </p><p>　　神宗即位，遣使就其家錄取異時章奏，賜詔褒之。河東城囉兀，端願手寫趙普諫太宗北伐疏以聞。<BR><BR> </p><p>　　連年請老，以太子少保致仕。凡大禮成，賜金帶、器幣，品數視執政。哲宗嗣位，進太子太保。欽聖皇后以甥舅之故，嘗幸其第，致禮於獻穆祠堂，命近侍掖端願勿拜。元祐六年，卒，帝輟朝臨奠，賻典加等，贈開府儀同三司。弟端愨，子評。<BR><BR> </p><p>　　端愨字守道，官左藏庫使，執獻穆喪，辭起復，詔特給奉。累遷東上閤門使、幹辦三班院。嘗侍宴群玉殿，仁宗獨賜珠花、飛白字，寵顧特異。知邢、冀、衞三州，至蔡州觀察使。元祐中，以安德軍留後卒，贈昭德軍節度使，謚曰恭敏。<BR><BR> </p><p>　　兄端懿，在嘉祐時嘗密請建儲，人無知者，卒於澶淵，端愨走護其喪以歸。元豐間因進對，袖舊稿上之，神宗歎曰：「近世之賢戚也。」由是端愨之名益著。<BR><BR> </p><p>　　評字持正，由東頭供奉官八遷皇城使。以父告老，授西上閤門使，為樞密都承旨。出使陝西、河東，還，言鄜延之人皆謂城囉兀非便，乞速毀撤，解一路之患。師出安南，調兵及河東，又言王師南征，而取卒於西北，使蠻聞之，得以窺我。所論事頗多，或見施行。然天資刻薄，招權不忌，多布耳目，采聽外事自效以為忠。僥倖進用，中外仄目。<BR><BR> </p><p>　　以榮州刺史出知穎州，還，幹當三班院。副韓稹報聘契丹，且分畫河東地界，凡二年乃決。賜袍帶、金帛以賞勞。進成州團練使、知蔡州。卒，年五十二。贈冀州觀察使，賜白金千兩。評少涉書傳，嘗以公主遺奏召試學士院，改殿中丞，意不滿，辭之。後二年再召試，復止遷一官，愈不悅，至上書辨論。及卒，人無憐者。<BR><BR> </p><p>　　曹佾字公伯，韓王彬之孫，慈聖光獻皇后弟也。性和易，美儀度，通音律，善奕射，喜為詩。自右班殿直累進殿前都虞候、安化軍留後。言者謂年未四十毋典軍，出知澶、青、許三州，徙河陽。以建武軍節度使為宣徽北院使，知鄆州，改保靜保平軍節度使、同中書門下平章事、景靈宮使，加兼侍中，封濟陽郡王。<BR><BR> </p><p>　　神宗每咨訪以政，然退朝終日，語不及公事。帝謂大臣曰：「曹王雖用近親貴，而端拱寡過，善自保，真純臣也！」進對未嘗名。元豐中以疾告，既愈入謝，帝曰：「舅久不覿太皇太后，宜少憩內東門，朕當自啟。」已而召入，歷上下儒釋道五閣、大椿蟠桃亭，再升殿乃退。以護國軍節度使、司徒兼中書令為中太一宮使，給朱衣雙引騎吏前馬。<BR><BR> </p><p>　　慈聖喪終，請郡，帝曰：「時見舅如面慶壽宮，奈何欲遠朕，得無禮遇有不至乎？」佾皇恐。即城南為園池，給八作兵庀役，疏惠民河水灌之，且將為築三百楹第，固辭乃止。高麗獻玉帶，為秋蘆白鷺紋極精巧，詔後苑工以黃金倣其製，為帶賜佾。生日，賚予如宰相、親王，用教坊樂工服色衣侑酒，以示尊寵。<BR><BR> </p><p>　　哲宗即位，加少保。坤成節獻壽，特綴宰相班，優詔減拜。卒，年七十二，贈太師，追封沂王。從弟偕，子評、誘。<BR><BR> </p><p>　　偕字光道，少讀書知義，以節俠自喜。為許州都監，幕客史沆傾險劫持為不法，上下畏之。偕從容置酒，對客數沆十罪，將擊殺之，沆起拜謝，偕罵曰：「復不改，必殺汝。」沆為斂跡。累遷東上閤門使、帶禦器械。知雄州。議者欲廢塘濼為田，偕曰：「何承矩、李允則營此累年，所以限契丹，廢之不可。」進華州防禦使、知相州，徙河陽總管，卒。嘗從梅堯臣學詩，堯臣稱之，為序其詩。<BR><BR> </p><p>　　評字公正，以父任累官至引進使，知審官西院，積遷温州防禦使。元祐中，提舉萬壽觀，丐外，樞密院白為真定路鈐轄，哲宗曰：「先帝待慈聖家極厚，其以為總管。」徽宗即位，遷相州觀察使，歷龍神衞捧日天武都指揮使、殿前都虞候、馬步軍副都指揮使、寧遠軍留後、平海軍節度使、佑神觀使。使契丹者四，館伴者十二。在閤門十二年，預修儀制，多所增損。<BR><BR> </p><p>　　性喜文史，書有楷法。慈聖命書屏以奉，神宗即賜玉帶旌其能。尤善射，左右手如一，夜或滅燭能中。伴契丹使者射，嘗雙破的，客驚竦。在戚里號為湛厚。卒，年六十六，贈開府儀同三司。<BR><BR> </p><p>　　誘字公善，以蔭至左藏庫副使。熙寧中，父佾以疾告入謝，神宗面授誘閤門通事舍人。元祐中，以東上閤門使為真定府、定州路兵馬鈐轄，遷文州刺史。<BR><BR> </p><p>　　使契丹，至其宮門，館客者下馬邀誘同入，誘曰：「北朝使至，及朝堂門，兩朝積好久，無妄生事。」卒乘馬入。使還，為樞密副都承旨。徽宗時，進都承旨。歷慶州團練、恩州防禦、晉州觀察使，保慶軍留後。大觀中，進安德軍節度使、醴泉觀使。與兄評同日拜，立雙節堂於家，戚里榮之。<BR><BR> </p><p>　　性謹密，習熟典故。卒，年六十五，贈開府儀同三司，謚曰忠定。<BR><BR> </p><p>　　高遵裕字公綽，忠武軍節度使瓊之孫也。以父任累遷供備庫副使、鎮戎軍駐泊都監。夏人寇大順城，諒祚中矢遁。會英宗晏駕，遣遵裕告哀，抵宥州下宮，夏人遣王盥受命，以吉服至，遵裕切責之，遂易服。既而具食上宮，語及大順城事，盥曰：「剽掠輩耳。」遵裕曰：「若主寇邊，扶傷而循，斯言非妄邪！」夏人以為辱，亟遣人代對，終食不敢發口，輒忿怒曰：「王人蔑視下國，弊邑雖小，控弦十數萬，亦能躬執橐鞬，與君周旋。」遵裕瞋目曰：「主上天縱神武，毋肆狂蹶，以干誅夷。」時諒祚覘於屏間，搖手使止。神宗聞而嘉之，擢知保安軍。<BR><BR> </p><p>　　橫山豪欲向化，帝使遵裕諭種諤圖之。諤遂取綏州。帥怒諤擅發兵，欲正軍法，諤懼，稱得密旨於遵裕，故諤被罪，遵裕亦降為乾州都監。遷通事舍人，主管西路羌部，駐古渭砦，分所部羌兵為三等，教為軍法。<BR><BR> </p><p>　　熙寧初，朝廷用王韶復洮、隴，命為秦鳳路沿邊安撫，以遵裕副之。尋以古渭為通遠軍，命知軍事。明年，持附順羌部圖籍及繪青唐、武勝形勢入獻，擢引進副使、帶御器械，俾歸治師。師次慶平堡，夜行，晨至野人關，羌人旅拒，引親兵一鼓破之。進營武勝城下，羌衆逃去，遂據其城。詔建為鎮洮軍，又命知軍事。尋以熙、河、洮、岷、通遠為一路，進西上閤門使、榮州刺史，充總管，復知通遠軍。<BR><BR> </p><p>　　明年，韶欲取河州，遵裕曰：「古渭舉事，先建堡砦，以漸而進，故一舉拔武勝。今兵與糧未備，一旦越數舍圖人之地，使彼阻要害，我軍進退無所矣。」韶與李憲笑曰：「君何遽相異邪？」檄使守臨洮。韶攻河州，果不克。帝善遵裕議，令專管洮、岷、疊、巖未款附者。<BR><BR> </p><p>　　遵裕以俞龍珂地有鹽井，遂築鹽川砦。瞎吳叱率諸羌脅青唐，欲擾邊，詔遣張玉攻討。遵裕曰：「青唐無罪，第為生羌所脅耳。」遣裨將與龍珂率衆禦之。青唐人見龍珂泣訴，瞎吳叱知不附己，潰去。從韶取岷州，下之，令士衆曰：「生獲老幼與得級同。」全活者以數萬。捷聞，加岷州刺史。<BR><BR> </p><p>　　明年，羌乘景思立之敗，圍河、岷二州，道路不通者幾月。或請退保，遵裕曰：「敢議此者斬！」岷城軍缺，守者恐，遵裕登西門，命將縱擊，別選精騎由南門譟而出，合擊之，羌敗走。時朝廷以岷城遠難守，議棄之。詔至，賊已潰矣。以功進團練使、龍神衞都指揮使、知熙州。坐薦張穆之為轉運使，而穆之有罪，罷知潁州。未幾，徙慶州，又坐事黜知淮陽軍。<BR><BR> </p><p>　　元豐四年，復知慶州。詔與諸路討夏國。請濟師，得東兵十一將，騎不足用，以群牧馬益之。又令節制涇原兵，劉昌祚先至靈州，幾得城，遵裕嫉之，故不用其計，遂以潰歸，語在昌祚傳。貶郢州團練副使。<BR><BR> </p><p>　　哲宗即位，復右屯衞將軍，主管中嶽廟。卒，年六十，贈永州團練使。紹聖中，崇贈奉國軍節度觀察留後。從弟遵惠。<BR><BR> </p><p>　　遵惠字子育，以蔭為供奉官。熙寧中，試經義中選，換大理評事。歷三班院主簿、軍器丞。<BR><BR> </p><p>　　元祐初，上疏言：「法度更張，事有當否，如先帝所施設，未可輕議。」擢太僕少卿，上太府卿，出知河中府，改河北路都轉運使，未行，拜工部侍郎，以集賢殿修撰知鄆州、河南穎昌府，加寶文閣待制、知成德軍。召為戶部侍郎，以龍圖閣學士知慶州。卒，年五十八，贈樞密直學士。<BR><BR> </p><p>　　方宣仁后臨朝，繩檢族人一以法度，乃舉家事付遵惠，遵惠躬表率之，人無間言。亦能遠嫌自保，故不罹紹聖之禍。從姪士林。<BR><BR> </p><p>　　士林字才卿，宣仁聖烈皇后之弟也。累官內殿崇班、殿直，英宗書「謹守法律」四字誨之曰：「能此則為良吏矣。」每欲進擢，後屢辭輒止。喜儒學，涉閱經史，通大義，尤有巧智。嘗監揚州召伯閘稅，木舊用火印，士林改刃其印文，鑿以為識，尤簡便，傍郡皆效焉。卒，贈德州刺史。神宗立，加贈昭德軍節度使。紹興初，追封普安郡王。子公紀。<BR><BR> </p><p>　　公紀字君正，歷閤門祗候、通事舍人，累進寧州刺史、團練使、永州防禦使、集慶留後。性儉約，珍異聲伎無所好，奉祿多以給諸族，得任子恩，均及孤遠。持宣仁後喪未終，卒，贈感德軍節度使，謚曰懷僖。紹興初，追封新興郡王。子世則。<BR><BR> </p><p>　　世則字仲貽，幼以恩補左班殿直，至內殿崇班。復用父遺表恩為閤門祗候，後除親衞郎。以通經典，轉內殿承制。累遷康州防禦使，知西上閤門事。<BR><BR> </p><p>　　宣和末，金泛使至，徽宗命世則掌客。世則記問該洽，應對有據，帝聞，悅之，自是掌客多命世則。金人軍城下，又命世則使其軍，還，進秩二等，遷知東上閤門使。金遣燕人吳孝民請和，孝民邀宰執、親王詣軍前議事，高宗在康邸，請行。是日，世則入對，遂除計議副使以從。康王復使河北，世則改華州觀察使，充參議官。召對，賜金帶。<BR><BR> </p><p>　　當高宗艱難中，世則嘗在左右，寢處不少離。大元帥府建，改元帥府參議官，因請布檄諸路，以定人心。進遙郡承宣使，不拜。高宗承制，轉越州觀察使。及即位，除保靜軍承宣使，提舉萬壽觀。詔令編類元帥府事跡付史館，召為樞密都承旨兼提舉京畿監牧，再提舉萬壽觀。<BR><BR> </p><p>　　世則居温州，帝遣中使諭守臣以時給奉祿，凡積二萬緡，因請以裨郡費。常病瘍，艱於據鞍，又以舊所御肩輿賜焉。帝每念宣仁聖烈皇后保祐三朝，中遭誣詆，外家班秩無顯者，制以為感德軍節度使，充萬壽觀使，進開府儀同三司，奉朝請，賜第臨安。除景靈宮使，兼判温州。尋以病丐罷，後為萬壽觀使。十四年，召入覲，進少保，懇求還。卒，年六十五，贈太傅，賜田三十頃，謚曰忠節。<BR><BR> </p><p>　　向傳範，字仲模，尚書左僕射敏中之子。以父任為衞尉丞。娶南陽郡王惟吉女，改內殿崇班、帶御器械，歷知相、恩、邢三州。入管幹客省、閤門、皇城司。知陝州，仁宗賜詩以寵其行。<BR><BR> </p><p>　　熙寧初，知鄆州兼京東西路安撫使。諫官楊繪言：「傳範領安撫使，無以杜外戚僥求之源。」樞密使文彥博曰：「傳範累典郡，非緣外戚。」神宗曰：「得諫官如此言，甚善，可以止他日妄求者。」以密州觀察使卒，賜昭德軍節度使，謚曰惠節。<BR><BR> </p><p>　　傳范，宰相子，聯戚里，所至有能稱。以橐中貲千餘萬葬族人在殯者六十四喪。從姪經、綜。<BR><BR> </p><p>　　經字審禮，以蔭至虞部員外郎。神宗為穎王，選經女為妃，改莊宅使。帝即位，妃為皇后，進光州團練使。<BR><BR> </p><p>　　以濰州防禦使知陳州，歲中閱囚，活重辟三人。西華令掠人至死，誣以疾，吏畏令，莫敢言。經得其情，卒窮治如法。歲大雪，輒弛公私僦錢以寬民，有司持不可，經曰：「上使我守陳，民窮蓋我責，我自為此，不爾累也。」方鎮別賜公使錢，例私以自奉，去則盡入其餘，經獨斥歸有司，唯以供享勞賓客軍師之用。知河陽，會旱蝗，民乏食，經度官廩歲用無餘，乃先以圭田租入振救之，富人爭出粟，多所濟活。<BR><BR> </p><p>　　徙徐州，遷明州觀察使。召還，提舉景靈宮。進定國軍留後，復出知青州。既行，官給車徒，三宮皆遣使送之，車馬相屬於道。未踰歲，得疾還，卒於淄州，年五十四。詔內侍迎其喪，皇后出哭於新昌第。喪至，慶壽、寶慈宮交遣謁者予醊，后臨於國門之外。贈侍中，謚曰康懿。將葬，遣近臣典護穿復土，給太常鹵簿。帝出郊奠之，周視其柩。葬三日，后臨於墓下，賜篆碑首曰「忠勤懿戚」。<BR><BR> </p><p>　　經所至勤吏治，事皆自省決，頗欲以才見於用，故數請外補。嘗因太祖忌日，百官班開元殿下，後召經見行幄，勉以盡忠朝廷，經亦以善事三宮為言，不及其家事。子宗回、宗良。<BR><BR> </p><p>　　綜字君章，知歙縣，籍閭里惡少年，有盜發，用以推跡輒得。通判桂州、常州，知隨、鼎、漳、汾、密、棣、沂七州。沂阻山多盜，綜請用重法繩禁，歲斷大辟減半。兵久惰，會初置官提舉，教之急，衆不悅，監兵夜排闥告變，綜疑有他謀，就寢自若。明日大閱，申嚴號令，賞其高彊，罰其不進者，卒亦無事。性寬裕，善治劇，於姦惡不少恕。官累中散大夫，卒。<BR><BR> </p><p>　　宗回字子發，累官相州觀察使。徽宗立，進彰德軍留後。歷安國、保信、鎮南、保平軍節度使，檢校司空，封永陽、寧海、安康、漢東郡王，開府儀同三司。崇寧初，有告其陰事者，詔開封府鞫實，御史中丞吳執中臨問，宗回惶懼，上還印綬，以太子少保致仕。言者不已，削官爵流郴州。行二日，聽家居省咎。踰年，盡還其故官。<BR><BR> </p><p>　　宗回少驕恣，有小才，嘗權群牧都監，數以蕃息被賞。出知蔡州，擒劇賊，殲其黨類。歲饑，發廩興力役，饑者得濟，而官舍帑廩一新。欽聖后服除，起奉朝請，繼命止朝朔望。卒，年六十二，帝制服苑中，贈檢校少師，謚曰榮縱。<BR><BR> </p><p>　　宗良字景弼，歷秀州刺史、利州觀察使、昭信軍留後，奉國、清海、鎮東、武寧、寧海軍節度使，永嘉郡王，開府儀同三司。欽聖后臨朝時，嘗為陳瓘論其與蔡京相結。及預政事，亦能恪共自守。宣和中，卒，年六十六，贈少保。<BR><BR> </p><p>　　張敦禮，熙寧元年選尚英宗女祁國長公主，授左衞將軍、駙馬都尉，遷密州觀察使。元祐初，疏言：「變法易令，始於王安石，成於蔡確。近者退確進司馬光，以臣觀之，所得多矣。」進武勝軍留後。<BR><BR> </p><p>　　章惇為政，言：「敦禮忘德犯分，醜正朋邪。密封章疏，詆毀先烈。引譽罪首，謂當褒崇，欲其黨儔盡見收用。」乃責授左千牛衞大將軍，勒止朝參。徽宗立，有司以敦禮在貴籍，奏審恩賜，帝與欽后後皆以為當與。惇等執前疏，欽聖曰：「戚里何必預知朝廷事，當時罰亦太重矣。」復和州防禦使，進保信軍留後。<BR><BR> </p><p>　　崇寧初，拜寧遠軍節度使。諫官王能甫言：「敦禮以匹夫之賤，一日而富貴具焉。神宗親愛隆厚，禮遇優渥，而敦禮詆毀盛德，罪大謫輕。今復與之節鉞，無乃傷陛下『紹述』之志乎！」乃奪節，仍為集慶軍留後。大觀初，復節度寧遠軍，徙雄武。卒，贈開府儀同三司。<BR><BR> </p><p>　　任澤字天錫，仙遊夫人母弟也。英宗入繼大統，召至延和殿，授西頭供奉官，賜第一區，寵賚甚厚。神宗時，累遷皇城使，領昌州刺史。護仙遊柩遷祔於濮園，真拜嘉州刺史。卒，賜崇信軍節度使，謚曰恭僖，賜墓寺，寺額為「旌孝」。澤起田里，際會恩寵，能自安繩檢。帝欲廣其居，固辭。當任子，弗請，其篤謹如此。</p>
<div class='pn'><p class='pre'>上一节：<a href='第二百二十二章-卷二百二十二-原文.html'>第二百二十二章-卷二百二十二</a></p><p class='next'>下一节：<a href='第二百二十四章-卷二百二十四-原文.html'>第二百二十四章-卷二百二十四</a></p></div></body>
</html>
