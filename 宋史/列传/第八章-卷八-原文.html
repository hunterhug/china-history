<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>宋史-列传-第八章-卷八-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-列传<a href='../宋史.html#列传'>：目录</a></p>
</div>
<div class='pn'><p class='pre'>上一节：<a href='第七章-卷七-原文.html'>第七章-卷七</a></p><p class='next'>下一节：<a href='第九章-卷九-原文.html'>第九章-卷九</a></p></div>
</div>

<h1>第八章-卷八<span style='font-size:small'> 原文</span></h1>
<p>范質子旻　兄子杲　王溥父祚　魏仁浦子咸信　孫昭亮<BR><BR> </p><p>　　范質字文素，大名宗城人。父守遇，鄭州防禦判官。質生之夕，母夢神人授以五色筆。九歲能屬文，十三治尚書，教授生徒。<BR><BR> </p><p>　　後唐長興四年舉進士，為忠武軍節度推官，遷封丘令。晉天福中，以文章干宰相桑維翰，深器之，即奏為監察御史。及維翰出鎮相州，歷泰寧、晉昌二節度，皆請質為從事。維翰再相，質遷主客員外郎、直史館。歲餘，召入為翰林學士，加比部郎中、知制誥。契丹侵邊，少帝命漢祖等十五將出征。是夜，質入直，少帝令召諸學士分草制，質曰：「宮城己閉，恐泄機事。」獨具草以進，辭理優贍，當時稱之。漢初，加中書舍人、戶部侍郎。周祖征叛，每朝廷遣使齎詔處分軍事，皆合機宜。周祖問誰為此辭，使者以質對。歎曰：「宰相器也。」<BR><BR> </p><p>　　周祖自鄴起兵向闕，京城擾亂，質匿民間，物色得之，喜甚，時大雪，解袍衣之。且令草太后誥及議迎湘陰公儀注，質蒼黃論撰，稱旨。乃白太后，以質為兵部侍郎、樞密副使。周廣順初，加拜中書侍郎、平章事、集賢殿大學士。翌日，兼參知樞密院事。郊祀畢，進位左僕射兼門下侍郎、平章事、監修國史。從征高平還，加司徒、弘文館大學士。顯德四年夏，從征壽州還，加爵邑。質建議以律條繁冗，輕重無據，吏得因緣為奸。世宗特命詳定，是為刑統。六年夏，世宗北征，質病留京師，賜錢百萬，俾市醫藥。及平關南，至瀛州，質見于路左。師還，以樞密使魏仁浦為相，命質與王溥並參知樞密院事。世宗不豫，入受顧命。恭帝嗣位，加開府儀同三司，封蕭國公。<BR><BR> </p><p>　　及太祖北征，為六師推戴，自陳橋還府署。時質方就食閤中，太祖入，率王溥、魏仁浦就府謁見。太祖對之嗚咽流涕，具言擁逼之狀。質等未及對，軍校羅彥瓌舉刃擬質曰：「我輩無主，今日須得天子。」太祖叱彥瓌不退，質不知所措，乃與溥等降階受命。<BR><BR> </p><p>　　宋初，加兼侍中，罷參知樞密。俄被疾，太祖征澤、潞，幸其第，賜黃金器二百兩、銀器千兩、絹二千匹、錢二百萬。太祖初即位，庶事謙抑，至於藩戚尚未崇建，幕府賓佐未列于位。質因上奏曰：「自古帝王開基創業，封建子弟，樹立磐維，宗戚既隆，社稷永固。伏見皇弟泰寧軍節度使光義，自居戎職，特負將材，及領藩維，尤積時望；嘉州防禦使光美，雄俊老成，修身樂善，嘉譽日聞。乞並行封冊，申錫命書。皇子皇女雖在襁褓者，亦乞下有司許行恩制，此臣之願也。臣又聞為宰相者，當舉賢能，以輔佐天子。竊以端明殿學士呂餘慶、樞密副使趙普精通治道，經事霸府，歷歲滋深，覩其公忠，誠堪毗倚。乞授以台司，俾申才用。」帝嘉納之。<BR><BR> </p><p>　　先是，宰相見天子議大政事，必命坐面議之，從容賜茶而退，唐及五代猶遵此制。及質等憚帝英睿，每事輒具劄子進呈，具言曰：「如此庶盡稟承之方，免妄庸之失。」帝從之。由是奏御寖多，始廢坐論之禮。<BR><BR> </p><p>　　乾德初，帝將有事圜丘，以質為大禮使。質與鹵簿使張昭、儀仗使劉溫叟討論舊典，定南郊行禮圖上之。帝尤嘉奬。由是禮文始備，質自為序。禮畢，進封魯國公，質奉表固辭，不允。二年正月，罷為太子太傅。九月，卒，年五十四。將終，戒其子旻勿請謚，勿刻墓碑。太祖聞之，為悲惋罷朝。贈中書令，賵絹五百匹、粟麥各百石。<BR><BR> </p><p>　　質力學強記，性明悟。舉進士時，和凝以翰林學士典貢部，覽質所試文字，重之，自以登第名在十三，亦以其數處之。貢闈中謂之「傳衣鉢」。其後質登相位，為太子太傅，封魯國公，皆與凝同云。初，質既登朝，猶手不釋卷，人或勞之，質曰：「有善相者，謂我異日位宰輔。誠如其言，不學何術以處之。」後從世宗征淮南，詔令多出其手，吳中文士莫不驚伏。質每下制敕，未嘗破律，命刺史縣令，必以戶口版籍為急。朝廷遣使視民田，按獄訟，皆延見，為述天子憂勤之意，然後遣之。<BR><BR> </p><p>　　世宗初征淮南，駐壽、濠，銳意攻取，且議行幸揚州。質以師老，與王溥泣諫乃止。及再駕揚州，因事怒竇儀，罪在不測。質入謁請見，世宗意其救儀，起避之。質趨前曰：「儀近臣也，過小不當誅。」因免冠叩頭泣下，曰：「臣備位宰相，豈可使人主暴怒，致近臣於死地耶？願寬儀罪。」世宗意遂解，復坐，即遣赦儀。<BR><BR> </p><p>　　質性卞急，好面折人。以廉介自持，未嘗受四方饋遺，前後所得祿賜多給孤遺。閨門之中，食不異品。身沒，家無餘貲。太祖因論輔相，謂侍臣曰：「朕聞范質止有居第，不事生產，真宰相也。」太宗亦嘗稱之曰：「宰輔中能循規矩、慎名器、持廉節，無出質右者，但欠世宗一死，為可惜爾。」從子校書郎杲求奏遷秩，質作詩曉之，時人傳誦以為勸戒。有集三十卷，又述朱梁至周五代為通錄六十五卷，行于世。子旻。<BR><BR> </p><p>　　旻字貴參，十歲能屬文。以父任右千牛衞備身、太子司議郎，累遷著作佐郎。<BR><BR> </p><p>　　宋初，為度支員外郎、判大理正事，俄知開封縣。太宗時領京尹，數召與語，頗器重之。<BR><BR> </p><p>　　嶺南平，遷知邕州兼水陸轉運使。俗好淫祀，輕醫藥，重鬼神，旻下令禁之。且割己奉市藥以給病者，愈者千計，復以方書刻石置廳壁，民感化之。會南漢知廣州官鄧存忠劫土人二萬衆，攻州城七十餘日。旻屢出親戰，矢集於胸，猶激勵將卒殊死戰，賊遂少却。病創日篤，堅壁固守，遣使十五輩求援。廣州救兵至，圍解，賜璽書奬之。旻病甚，詔令有司以肩輿載歸闕下。疾愈，通判鎮州，有能聲，賜錢二百萬，遷庫部員外郎。<BR><BR> </p><p>　　開寶九年，知淮南轉運事。太祖謂旻曰：「朕今委卿以方面之重，凡除民隱、急軍須之務，悉以便宜從事，無庸一一中覆也。」歲運米百餘萬石給京師，當時稱有心計。<BR><BR> </p><p>　　太平興國初，召為水部郎中。錢俶獻地，以旻為考功郎中，權知兩浙諸州軍事。旻上言：「俶在國日，徭賦繁苛，凡薪粒、蔬菓、箕帚之屬悉收算。欲盡釋不取，以蠲其弊。」從之。車駕征晉陽，上書求從，召為右諫議大夫、三司副使，判行在三司，又兼吏部選事。師還，加給事中。坐受人請求擅市竹木入官，為王仁贍所發，貶房州司戶。語在仁贍傳。量移唐州。六年，卒，年四十六。有集二十卷、邕管記三卷。其後子貽孫上言，詔復舊官。貽孫官至主客員外郎。<BR><BR> </p><p>　　杲字師回，父正，青州從事。杲少孤，質視如己子。刻志於學，與姑臧李均、汾陽郭昱齊名，為文深僻難曉，後生多慕效之。以蔭補太廟齋郎，再遷國子四門博士。嘗攜文謁陶穀、竇儀，咸大稱賞，謂杲曰：「若舉進士，當待汝以甲科。」及秋試，有上書言伐閱之家不當與寒士爭科第，杲遂不應舉。稍遷著作佐郎，出為許、鄧二州從事，坐事免。太平興國初，遷著作郎、直史館，歷右拾遺、左補闕。雍熙二年，同知貢舉。俄上書自言其才比東方朔，求顯用，以觀其效。太宗壯之，擢知制誥。<BR><BR> </p><p>　　杲家貧，貸人錢數百萬。母兄晞性嗇，嘗為興元少尹，居京兆，殖貨鉅萬。親故有自長安來者，紿杲曰：「少尹不復靳財物，已揮金無算矣。」杲聞之喜，因上言兄老，求典京兆以便養。太宗從其請。改工部郎中，罷知制誥。杲既至，而晞吝如故，且常以不法事干公府。杲大悔。杲視事踰年，境內不治。會賊帥劉渥剽掠屬縣，吏卒解散，遂驚悸成疾。<BR><BR> </p><p>　　移知壽州，上言：「家世史官，願秉直筆，成國朝大典。」召為史館修撰，固求掌誥詞，帝從之。時翰林學士宋白左遷鄜州，賈黃中、李沆參知政事，蘇易簡轉承旨，杲連致書相府，求為學士，且言於宰相李昉曰：「先公嘗授以制誥一編，謂杲才堪此職。」因出示昉，昉屢開解之。未幾，太宗飛白書「玉堂」額以賜翰林，杲又上玉堂記，因請備職。太宗惡其躁競，改右諫議大夫、知濠州，復召為史館修撰。<BR><BR> </p><p>　　初，太宗以太祖朝典策未備，乃議召杲。杲聞命喜甚，以為將加優擢，晨夜趨進。至宋州，遇朗州通判錢熙，杲問以「朝議將任僕何官」，熙言：「重修太祖實錄爾。」杲默然久之。感疾，至京師，旬月卒，年五十六。太宗閔之，錄其二子。<BR><BR> </p><p>　　杲性虛誕，與人交，好面譽背非，惟與柳開善，更相引重，始終無間。不善治生，家益貧，杲端坐終日，不知計所出，人皆笑之。子坦亦登進士第。<BR><BR> </p><p>　　王溥字齊物，并州祁人。父祚，為郡小吏，有心計，從晉祖入洛，掌鹽鐵案，以母老解職歸。漢祖鎮并門，統行營兵拒契丹，委祚經度芻粟；即位，擢為三司副使。歷周為隨州刺史。漢法禁牛革，輦送京師，遇暑雨多腐壞，祚請班鎧甲之式於諸州，令裁之以輸，民甚便之。移刺商州，以奉錢募人開大秦山岩梯路，行旅感其惠。顯德初，置華州節度，以祚為刺史。未幾，改鎮潁州。均部內租稅，補實流徙，以出舊籍。州境舊有通商渠，距淮三百里，歲久湮塞，祚疏導之，遂通舟楫，郡無水患。歷鄭州團練使。宋初，升宿州為防禦，以祚為使。課民鑿井修火備，築城北隄以禦水災。因求致政，至闕下，拜左領軍衞上將軍，致仕。<BR><BR> </p><p>　　溥，漢乾祐中舉進士甲科，為秘書郎。時李守貞據河中，趙思綰反京兆，王景崇反鳳翔，周祖將兵討之，辟溥為從事。河中平，得賊中文書，多朝貴及藩鎮相交結語。周祖籍其名，將按之，溥諫曰：「魑魅之形，伺夜而出，日月既照，氛沴自消。願一切焚之，以安反側。」周祖從之。師還，遷太常丞。從周祖鎮鄴。廣順初，授左諫議大夫、樞密直學士。二年，遷中書舍人、翰林學士。三年，加戶部侍郎，改端明殿學士。周祖疾革，召學士草制，以溥為中書侍郎、平章事。宣制畢，周祖曰：「吾無憂矣。」即日崩。<BR><BR> </p><p>　　世宗將親征澤、潞，馮道力諫止，溥獨贊成之。凱還，加兼禮部尚書，監修國史。世宗嘗從容問溥曰：「漢相李崧以蠟書與契丹，猶有記其詞者，信有之耶？」溥曰：「崧為大臣，設有此謀，肯輕示外人？蓋蘇逢吉誣之耳。」世宗始悟，詔贈其官。世宗將討秦、鳳，求帥於溥，溥薦向拱。事平，世宗因宴酌酒賜溥曰：「為吾擇帥成邊功者，卿也。」從平壽春，制加階爵。顯德四年，丁外艱。起復，表四上，乞終喪。世宗大怒，宰相范質奏解之，溥懼入謝。六年夏，命參知樞密院事。<BR><BR> </p><p>　　恭帝嗣位，加右僕射。是冬，表請修世宗實錄，遂奏史館修撰、都官郎中、知制誥扈蒙，右司員外郎、知制誥張淡，左拾遺王格，直史館、左拾遺董淳，同加修纂，從之。<BR><BR> </p><p>　　宋初，進位司空，罷參知樞密院。乾德二年，罷為太子太保。舊制，一品班於臺省之後，太祖因見溥，謂左右曰：「溥舊相，當寵異之。」即令分臺省班於東西，遂為定制。五年，丁內艱。服闋，加太子太傅。開寶二年，遷太子太師。中謝日，太祖顧左右曰：「溥十年作相，三遷一品，福履之盛，近世未見其比。」太平興國初，封祁國公。七年八月，卒，年六十一。輟朝二日，贈侍中，謚文獻。<BR><BR> </p><p>　　溥性寬厚，美風度，好汲引後進，其所薦至顯位者甚衆。頗吝嗇。祚頻領牧守，能殖貨，所至有田宅，家累萬金。<BR><BR> </p><p>　　溥在相位，祚以宿州防禦使家居，每公卿至，必首謁。祚置酒上壽，溥朝服趨侍左右，坐客不安席，輒引避。祚曰：「此豚犬爾，勿煩諸君起。」溥諷祚求致政，祚意朝廷未之許也，既得請，祚大罵溥曰：「我筋力未衰，汝欲自固名位，而幽囚我。」舉大梃將擊之，親戚勸諭乃止。<BR><BR> </p><p>　　溥好學，手不釋卷，嘗集蘇冕會要及崔鉉續會要，補其闕漏，為百卷，曰唐會要。又采朱梁至周為三十卷，曰五代會要。有集二十卷。<BR><BR> </p><p>　　子貽孫、貽正、貽慶、貽序。貽正至國子博士。貽慶比部郎中。貽序，景德二年進士，後改名貽矩，至司封員外郎。貽正子克明，尚太宗女鄭國長公主，改名貽永，令與其父同行。見外戚傳。<BR><BR> </p><p>　　貽孫字象賢，少隨周祖典商、潁二州，署衙內都指揮使。顯德中，以父在中書，改朝散大夫、著作佐郎。宋初，遷金部員外郎，賜紫，累遷右司郎中。淳化中，卒。太祖平吳、蜀，所獲文史副本分賜大臣。溥好聚書，至萬餘卷，貽孫遍覽之；又多藏法書名畫。太祖嘗問趙普，拜禮何以男子跪而婦人否，普問禮官，不能對。貽孫曰：「古詩云『長跪問故夫』，是婦人亦跪也。唐太后朝婦人始拜而不跪。」普問所出，對云：「大和中，有幽州從事張建章著渤海國記，備言其事。」普大稱賞之。端拱中，右僕射李昉求郡省百官集議舊儀，貽孫具以對，事見禮志，時論許其諳練云。 <BR><BR> </p><p>　　魏仁浦字道濟，衞州汲人。幼孤貧，母為假黃縑製暑服，仁浦年十三，嘆曰：「為人子不克供養，乃使慈母求貸以衣我，我能安乎！」因慷慨泣下。辭母詣洛陽，濟河沉衣中流，誓曰：「不貴達，不復渡此！」晉末，隸樞密院為小史，任職端謹，儕輩不能及。契丹入中原，仁浦隨衆北遷。會契丹主殂于真定，仁浦得脫歸。魏帥杜重威素知仁浦謹厚，善書計，欲留補牙職。仁浦以重威降將，不願事之，遂遁去。重威遣騎追之，不及。漢祖起太原，次鞏縣，仁浦迎謁道左，即補舊職。<BR><BR> </p><p>　　時周祖掌樞密，召仁浦問闕下兵數，仁浦悉能記之，手疏六萬人。周祖喜曰：「天下事不足憂也。」遷兵房主事，從周祖鎮鄴。<BR><BR> </p><p>　　乾祐末，隱帝用武德使李鄴等謀，誅大臣楊邠、史弘肇等，密詔澶帥李洪義殺騎將王殷，令郭崇害周祖。洪義知事不濟，與殷謀，遣副使陳光穗齎詔示周祖。周祖懼，召仁浦入計，且示以詔曰：「朝廷將殺我，我死不懼，獨不念麾下將士乎？」仁浦曰：「侍中握強兵臨重鎮，有功朝廷，君上信讒，圖害忠良，雖欲割心自明，奚可得也，事將奈何。今詔始下，外無知者，莫若易詔以盡誅將士為名，激其怒心，非徒自免，亦可為楊、史雪冤。」周祖納其言，倒用留守印，易詔書以示諸將。衆懼且怒，遂長驅渡河。及即位，以仁浦為樞密副承旨，俄遷右羽林將軍，充承旨。<BR><BR> </p><p>　　周祖嘗問仁浦諸州屯兵之數及將校名氏，令檢簿視之。仁浦曰：「臣能記之。」遂手疏於紙，校簿無差，周祖尤倚重焉。廣順末，太原劉崇寇晉州，仁浦居母喪，而宅邇宮城，周祖步登寬仁門，密遣小黃門召仁浦計事。明日，起復舊職。周祖大漸，謂世宗曰：「李洪義長與節鎮，魏仁浦無遣違禁密。」<BR><BR> </p><p>　　世宗即位，授右監門衞大將軍、樞密副使。從征高平，周師不利，東偏已潰，仁浦勸世宗出陣西殊死戰，遂克之。師還，拜檢校太保、樞密使。故事，惟宰相生辰賜器幣鞍馬，世宗特以賜仁浦。從平壽春，加檢校太傅，進爵邑，遷中書侍郎、平章事、集賢殿大學士兼樞密使。世宗欲命仁浦為相，議者以其不由科第，世宗曰：「古人為宰相者，豈盡由科第耶？」遂決意用之。恭帝嗣位，加刑部尚書。<BR><BR> </p><p>　　宋初，進位右僕射，以疾在告。太祖幸其第，賜黃金器二百兩、錢二百萬。再上表乞骸骨，不許。乾德初，罷守本官。開寶二年春宴，太祖笑謂仁浦曰：「何不勸我一杯酒？」仁浦奉觴上壽，帝密謂之曰：「朕欲親征太原，如何？」仁浦曰：「欲速不達，惟陛下慎之。」宴罷，就第，復賜上尊酒十石、御膳羊百口。從征太原，中途遇疾。還，至梁侯驛卒，年五十九，贈侍中。<BR><BR> </p><p>　　仁浦性寬厚，接士大夫有禮，務以德報怨。漢乾祐中，有鄭元昭者，開封浚儀人，為安邑、解縣兩池榷鹽使，遷解州刺史。會詔以仁浦婦翁李溫玉為榷鹽使管兩池，元昭不得專其利。仁浦方為樞密院主事，元昭意仁浦必庇溫玉，會李守貞以河中叛，溫玉子在城中，元昭即繫溫玉以變聞。時周祖總樞務，知其有間，置而不問。顯德中，仁浦為樞密使，元昭不自安。及代歸闕，道洛都，以情告仁浦弟仁滌，仁滌曰：「公第去，可無憂。我兄素寬仁有度，雖公事不欲傷於人，豈念私隙乎？」元昭至京師，仁浦果不介意，白周祖授元昭慶州刺史。漢隱帝寵作坊使賈延徽，延徽與仁浦並居，欲併其第，屢譖仁浦，幾至不測。及周祖入汴，有擒延徽授仁浦者，仁浦謝曰：「因兵戈以報怨，不忍為也。」力保全之。當時稱其長者。世宗朝近侍有忤上至死者，仁浦力救之，全活者衆。淮南之役，獲賊兵數千人，仁浦從容上言，俾隸諸軍，軍中無濫殺者。<BR><BR> </p><p>　　景德四年，其子咸信請謚曰宣懿。<BR><BR> </p><p>　　子咸美、咸熙、咸信。咸美以左司禦率府率致仕。咸熙性仁孝，嘗會賓客，家童數輩覆案碎器，客皆驚愕，咸熙色不變，止令更設饌具。其寬厚若此。以父任，累遷屯田郎中，後至太僕少卿。卒年四十九。子昭慶駕部員外郎，昭文西染院使，昭素供奉官、閤門祗候。<BR><BR> </p><p>　　咸信字國寶，建隆初，授朝散大夫、太子右坊通事舍人，改供奉官。<BR><BR> </p><p>　　初，太祖在潛邸，昭憲太后嘗至仁浦第，咸信方幼，侍母側，儼如成人。太后奇之，欲結姻好。開寶中，太宗尹京，成昭憲之意，延見咸信於便殿，命與御帶党進等較射，稱善。遂選尚永慶公主，授右衞將軍、駙馬都尉。踰年，出領吉州刺史。<BR><BR> </p><p>　　太平興國初，真拜本州防禦使。四年，詔用奉外賜錢十萬。五年，坐遣親吏市木西邊，矯制免所過稅算，罰一季奉。俄遷慎州觀察使。雍熙三年冬，契丹擾邊，王師出討，悉命諸主壻鎮要地：王承衍知大名，石保吉知河陽，咸信知澶州。四年，本郡黃河清，咸信以聞，詔褒答之。籍田畢，就拜彰德軍節度。八月，遣歸治所。<BR><BR> </p><p>　　淳化四年，河決澶淵，陷北城，再命知州事。太宗親諭方略，傳置而往。時遣閻承翰修河橋，咸信請及流水未下造舟為便，承翰入奏：「方冬難成，請權罷其役。」咸信因其去，乃集工成之。奏至，上大悅。河平，遣還役兵。俄詔留築隄，咸信以為天寒地涸，無決溢之患，復奏罷之。<BR><BR> </p><p>　　真宗即位，改定國軍節度。咸平中，大閱東郊，以為舊城內都巡檢。車駕北征，為貝冀路行營都統署，詔督師。至貝州，敵人退，召還行在所。景德初，從幸澶州，石保吉與李繼隆為排陣使。契丹請和，帝置酒行宮，面賞繼隆、保吉，咸信避席，自愧無功，上笑而撫慰之。二年，改武成軍節度，知曹州。秋霖積潦，咸信決廣濟河隄以導之，民田無害。扈駕朝陵還，上言先墳在洛，欲立碑，求涖盟津，以便其事，即改知河陽。大中祥符初，從東封，加檢校太尉。將祀汾陰，命知澶州，令入內副都知張繼能諭旨。移領忠武軍節度。<BR><BR> </p><p>　　未幾召還，年已昏眊，見上，希旨求寵渥。七年，表乞任用，上出示中書向敏中曰：「咸信聯榮戚里，位居節制，復何望耶？」是冬，以新建南京，奬太祖舊臣，加同平章事。俄判天雄軍。天禧初，改陝州大都督府長史、保平軍節度。有感風疾苦，歸。真宗嘗謂宰相曰：「咸信老病，諸子不克承順，身後復能保守其家業耶？」未幾卒，年六十九，贈中書令。錄其諸子孫姪，遷官者七人。<BR><BR> </p><p>　　咸信頗知書，善待士，然性吝喜利，仁浦所營邸舍悉擅有之。既卒，為諸姪所訟，時人恥之。<BR><BR> </p><p>　　子昭易、昭亮、昭侃。昭易西京作坊使，知隰州。昭侃改名昭昞，為崇儀使。<BR><BR> </p><p>　　昭亮字克明，公主所生。幼未名，太宗召入禁中，命賦賞花詩，詩成上之，太宗大悅，酌以上尊酒，命筆題「從訓」、「昭亮」二名，令自擇之。拜如京副使，遷如京、洛苑使，掌翰林司。丁公主憂，起復，授六宅使，領富州刺史，遷內藏庫副使。未幾，拜西上閤門使，進秩東上。上言閤門舊儀制未當，乃詔龍圖閣學士陳彭年、待制張知白、引進使白文肇與昭亮同加詳定，既成，賜白金千兩。又建議設儀石於內殿，加領恩州團練使。時咸信在大名，屬生日，命昭亮就賜禮物。是日，告命至，軍府榮之。父卒，遷四方館使，仍兼掌客省，多糾羣官之失儀者。昭亮多病在告，詔給其奉。天禧二年，卒。<BR><BR> </p><p>　　昭亮未死日，數遣人入謁，求進用，加兼端州防禦使。未及拜命，死，仍以制書賜其家，贈貝州觀察使。以弟昭侃為供備庫使，子餘慶為內殿崇班。<BR><BR> </p><p>　　昭亮與陳彭年款昵，彭年嘗稱其才。昭亮居官務皦察，多遣人偵伺僚輩，樞密承旨尹德潤嘗少之。會閤門副使焦守節、內殿崇班郭盛以役卒與德潤治第，昭亮廉知發其事，皆坐黜削。李維即王曾妻之叔父，同在翰林，曾受詔試舉人，以家事屬維。昭亮意曾受祈請，奏其竊語。遣中使參問無他狀，曾始得釋。昭亮陰險多此類，時人惡之。餘慶改名成德，為供備庫副使。<BR><BR> </p><p>　　贊曰：五季至周之世宗，天下將定之時也。范質、王溥、魏仁浦，世宗之所拔擢，而皆有宰相之器焉。宋祖受命，遂為佐命元臣，天之所置，果非人之所能測歟。質以儒者曉暢軍事，及其為相，廉慎守法。溥刀筆家子，而好學終始不倦。仁浦嘗為小史，而與溥皆以寬厚長者著稱，豈非絕人之資乎。質臨終，戒其後勿請謚立碑，自悔深矣。太宗評質惜其欠世宗一死。嗚呼，春秋之法責備賢者，質可得免乎！</p>
<div class='pn'><p class='pre'>上一节：<a href='第七章-卷七-原文.html'>第七章-卷七</a></p><p class='next'>下一节：<a href='第九章-卷九-原文.html'>第九章-卷九</a></p></div></body>
</html>
