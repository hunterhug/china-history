<!DOCTYPE html>
<html>
<head>
  <meta charset="UTF-8">
  <title>宋史-列传-第二百一十七章-卷二百一十七-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-列传<a href='../宋史.html#列传'>：目录</a></p>
</div>
<div class='pn'><p class='pre'>上一节：<a href='第二百一十六章-卷二百一十六-原文.html'>第二百一十六章-卷二百一十六</a></p><p class='next'>下一节：<a href='第二百一十八章-卷二百一十八-原文.html'>第二百一十八章-卷二百一十八</a></p></div>
</div>

<h1>第二百一十七章-卷二百一十七<span style='font-size:small'> 原文</span></h1>
<p>王樵　張愈　黃晞　周啟明　代淵　陳烈　孫侔　劉易　姜潛　連庶　章察　俞汝尚陽孝本　鄧考甫　宇文之邵　吳瑛　松江漁翁　杜生　順昌山人　南安翁　張○<BR><BR> </p><p>　　王樵字肩望，淄州淄川人。居縣北梓桐山。博通群書，不治章句，尤善考易。與賈同、李冠齊名，學者多從之。咸平中，契丹遊騎度河，舉家被掠。樵即棄妻，挺身入契丹訪父母，累年不獲，還東山。刻木招魂以葬，立祠畫像，事之如生，服喪六年，哀動行路。又為屬之尊者次第成服，北望嘆曰：「身世如此，自比於人可乎！」遂與俗絕，自稱贅世翁，唯以論兵擊劍為事。一驢負裝，徒步千里，晚年屢遊塞下。畫策干何承矩、耿望，求滅遼復讎，不用。乃於城東南隅累磚自環，謂之「繭室」。銘其門曰：「天生王樵，薄命寡智，材不濟時，道號『贅世』。生而為室，以備不虞，死則藏形，不虞乃備。」病革，入室自掩戶卒。治平末，職方郎中向宗道知淄州，訪繭室，已構屋為民居。得樵甥牟氏子，乃知改葬。因而即其地復作繭室及祠堂，刻石以記之。<BR><BR> </p><p>　　張愈字少愚，益州郫人，其先自河東徙。愈雋偉有大志，遊學四方，屢舉不第。寶元初，上書言邊事，請使契丹，令外夷相攻，以完中國之勢，其論甚壯。用使者薦，除試秘書省校書郎，願以授父顯忠而隱於家。文彥博治蜀，為置青城山白雲谿杜光庭故居以處之。丁內艱，鹽酪不入口。再期，植所持柳杖於墓，忽生枝葉，後合抱。六召不應。喜奕棋。樂山水，遇有興，雖數千里輒盡室往。遂浮湘、沅，觀浙江，升羅浮，入九疑，買石載鶴以歸。杜門著書，未就，卒。<BR><BR> </p><p>　　妻蒲氏名芝，賢而有文，為之誄曰：「高視往古，哲士實殷，施及秦、漢，餘烈氛氳。挺生英傑，卓爾逸群，孰謂今世，亦有其人。其人伊何？白雲隱君。嘗曰丈夫，趨世不偶，仕非其志，祿不可苟，營營末途，非吾所守。吾生有涯，少實多艱，窮亦自固，困亦不顛。不貴人爵，知命樂天，脫簪散髮，眠雲聽泉。有峰千仞，有溪數曲，廣成遺趾，吳興高躅。疏石通徑，依林架屋，麋鹿同群，晝遊夜息。嶺月破雲，秋霖灑竹，清意何窮，真心自得，放言遺慮，何榮何辱？孟春感疾，閉戶不出，豈期遂往，英標永隔。抒詞哽噎，揮涕汍瀾，人誰無死，惜乎材賢。已矣吾人，嗚呼哀哉！」<BR><BR> </p><p>　　黃晞字景微，建安人。少通經，聚書數千卷，學者多從之游，自號聱隅子。著歔欷瑣微論十卷，以謂聱隅者蘗物之名，歔欷者歎聲，瑣微者述辭也。石介在太學，遣諸生以禮聘召，晞走匿鄰家不出。樞密使韓琦表薦之，以為太學助教致仕。受命一夕卒。<BR><BR> </p><p>　　周啟明字昭回，其先金陵人，後占籍處州。初以書謁翰林學士楊億，億攜以示同列，大見嘆賞，自是知名。四舉進士皆第一。景德中，舉賢良方正科，既召，會東封泰山，言者謂此科本因災異訪直言，非太平事，遂報罷。於是歸，教弟子百餘人，不復有仕進意，里人稱為處士。轉運使陳堯佐表其行義於朝，賜粟帛。仁宗即位，除試助教，就加廩給。久之，特遷秘書省秘書郎。改太常丞，卒。啟明篤學，藏書數千卷，多手自傳寫，而能口誦之。有古律詩、賦、牋、啟、雜文千六百餘篇。<BR><BR> </p><p>　　代淵字蘊之，本代州人。唐末，避地導江，家世為吏，有陰德。淵性簡潔，事親以孝聞。受學於李畋、張達。年四十，鄉人更勸，舉進士甲科，得清水主簿。歎曰：「祿不及親，何所為耶？」還家教授，坐席常滿。安撫使舉鳳州團練推官，不就。知益州楊日嚴又薦之，遂以太子中允致仕。謝絕諸生，著周易旨要、老佛雜說數十篇。田況上其書，自太常丞改祠部員外郎。晚年日菜食，巾褐山水間，自號虛一子。長吏歲時致問，澹然與對，略不及私。嘉祐二年九月，有疾，召術士擇日，雲「丙申吉」，頷之，是日沐浴而絕。<BR><BR> </p><p>　　陳烈字季慈，福州候官人。性介僻，篤於孝友。居親喪，勺飲不入於口五日，自壯及老，奉事如生。學行端飭，動遵古禮，平居終日不言，御童僕如對賓客。里中人敬之，冠昏喪祭，請而後行。從學者常數百。賢父兄訓子弟，必舉烈言行以示之。<BR><BR> </p><p>　　嘗以鄉薦試京師不利，即罷舉。或勉之求仕，則曰：「伊尹守道，成湯三聘以幣；呂望既老，文王載之俱歸。今天子仁聖好賢，有湯、文之心，豈無先覺如伊、呂者乎？」仁宗屢詔之，不起。人問其故，應曰：「吾學未成也。」公卿大夫、郡守、鄉老交章稱其賢。嘉祐中，以為本州教授，歐陽脩又言之，召為國子直講，皆不拜。<BR><BR> </p><p>　　已而福建提刑王陶言其為妻林氏所訟，因詆烈貪詐，乞奪所受恩。司馬光為諫官，率同列爭曰：「臣等每患士無名檢，故舉烈以厲風俗。烈平生操守，出於誠實，雖有迂闊不合中道，猶為守節之士，當保而全之。若夫婦不相諧，則聽之離絕，毋使節行之士為橫辱所挫。」陶說遂不行。<BR><BR> </p><p>　　元祐初，部使者申薦之，詔從其尚，以宣德郎致仕。明年，復教授本州。在職不受廩奉，鄉里問遺絲毫無所受；家租有餘，則推以濟貧乏。卒，年七十六。<BR><BR> </p><p>　　孫侔字少述，與王安石、曾鞏遊，名傾一時。早孤，事母盡孝。志於祿養，故屢舉進士。及母病革，自誓終身不求仕。客居江、淮間，士大夫敬畏之。<BR><BR> </p><p>　　劉敞知揚州，言其孝弟忠信，足以扶世矯俗，求之朝廷，呂公著、王安石之流也。詔以為揚州教授，辭。敞守永興，辟入幕府，亦辭。英宗時，沈遘及王陶、韓維連薦之，授忠武軍推官、常州推官，皆不赴。<BR><BR> </p><p>　　少與安石友善，安石為相，過真州與相見，侔待之如布衣交。卒，年六十六。<BR><BR> </p><p>　　初，王回、王令、常秩與侔皆有盛名，回、令不壽，秩為隱不竟，唯侔以不仕始終。<BR><BR> </p><p>　　劉易，忻州人。性介烈，博學好古，喜談兵。韓琦知定州，上其所著春秋論，授太學助教、并州州學說書。不能屈志仕進，寓居於虢之盧氏，習辟穀術。趙抃復薦其行誼，賜號退安處士。易作詩，琦每為書之石，或不可其意輒滌去，琦亦再書之。尹洙帥渭，延致尊禮，狄青代洙，遇之亦厚。治平末，卒，琦作文祭之云：「剛介之性，天下能合者有幾？淵源之學，古人不到者甚多。」其敬之如此。熙寧察訪定戶役，詔易家用處士如七品恩，得減半，示優禮云。<BR><BR> </p><p>　　姜潛字至之，兗州奉符人。從孫復學春秋。用田況舉召試學士院，為明州錄事參軍。以母思鄉求致仕，敕過門下，知封駁司吳奎封還之，而與韓絳共上章以薦，徙兗州錄事參軍。從奎辟鄆州教授，奎升堂拜其母，又薦為國子直講、韓王宮伴讀。謁宗正允弼，吏引趨庭，潛不荅，呼馬欲去，遂以客禮見。<BR><BR> </p><p>　　熙寧初，詔舉選人淹滯者與京官凡三十七人，潛在選中。神宗聞其賢，召對延和殿，訪以治道何以致之，對曰：「有堯、舜二典在，顧陛下致之之道何如。」知陳留縣，至數月，青苗令下，潛出錢，榜其令於縣門，已，徙之鄉落，各三日無應者。遂撤榜付吏曰：「民不願矣！」錢以是獨得不散。司農、開封疑潛沮格，各使其屬來驗，皆如令。而條例司劾祥符住散青苗錢，潛知且不免，移疾去，縣人詣府請留之，不得。家居卒，年六十六。<BR><BR> </p><p>　　連庶字居錫，安州應山人。舉進士，調商水尉、壽春令。興學，尊禮秀民，以勸其俗；開瀕淮田千頃，縣大治。淮南王舊壘在山間，會大水，州守議取其甓為城，庶曰：「弓矢舞衣傳百世，藏於王府，非為必可用，蓋以古之物傳於今，尚有典刑也。」壘因是得存。以母老乞監陳州稅。嘗送客出北門，見日西風塵，而冠蓋憧憧不已，慨然有感，即日求分司歸。久之，翰林學士歐陽脩、龍圖閣直學士祖無擇言庶文學行義，宜在臺閣。以知崑山縣，辭不行。累遷職方員外郎，卒。<BR><BR> </p><p>　　庶始與弟庠在鄉里，時宋郊兄弟、歐陽脩皆依之。及二宋貴達，不可其志，退居二十年。守道好修，非其人不交，非其義秋毫不可污也。庶既死，宋郊之孫義年為應山令，緣邑人之意，作堂於法興僧舍，繪二宋及庶、庠之像祠事之。庠亦登科，敏於政事，號良吏，終都官郎中。<BR><BR> </p><p>　　章察字隱之，成都雙流人。少孤，鞠於兄嫂，以所事父母事之。博通經學，尤長易、太玄，著發隱三篇，明用蓍索道之法，知以數寓道之用、三摹九據始終之變。蜀守蔣堂、楊察、張方平、何郯、趙抃咸以逸民薦，一賜粟帛，再命州助教，不就。嘉祐中，賜號沖退處士。王素時為州，因更其所居之鄉曰處士，里曰通儒，坊曰沖退。察由是益以道自裕，尊生養氣，憂喜、是非亦不以撓其心形。<BR><BR> </p><p>　　嘗訪里人范百祿，謂曰：「子辟穀二十餘年，今強力尚足，子亦嘗知以氣治疾之說乎？」百祿因從扣太玄，察為解述大旨，再復攡詞曰：「『人之所好而不足者，善也；所醜而有餘者，惡也。君子能強其所不足，而拂其所有餘，太玄之道幾矣。』此子雲仁義之心，予之於太玄也，述斯而已。若苦其思，艱其言，迂溺其所以為數而忘其仁義之大，是惡足以語夫道哉？」熙寧元年，卒，年七十六。子祀，亦好古學，嘗應行義敦遣詔。仍世有隱德，其所居猶存。<BR><BR> </p><p>　　俞汝尚字退翁，湖州烏程人。少時讀書於鄣南之崑山。為人温温有禮，議論不苟。不可於意，有所不言，言之未嘗妄也。不肯料理生事，不以貧乏撓其懷，澹於勢利。聞人善言善行，記之不忘，時時為人道之。擢進士第，涉歷州縣，無少營進取之心。嘗知導江縣，新繁令卒，使者使承其乏，將資以公田，辭，不許，至則悉以周舊令之家。熙寧初，簽書劍南西川判官。趙抃守蜀，以簡靜為治，每旦退坐便齋，諸吏莫敢至，唯汝尚來輒排闥徑入，相對清談竟暮。<BR><BR> </p><p>　　王安石當國，患一時故老不同己，或言汝尚清望，可寘之御史，使以次彈擊。驛召詣京師，既知所以薦用意，力辭，章再上得免。親故有責以不能與子孫為地者，汝尚笑曰：「是乃所以為其地也。」還家苦貧，未能忘祿養。又從趙抃於青州，遂以屯田郎中致仕。蘇軾、蘇轍、孫覺、李常皆賦詩文歎美之。<BR><BR> </p><p>　　優遊數年，當六月徂暑，寢室不可居，出舍於門，妻黃就視之，汝尚曰：「人生七十者希，吾與夫人皆過之，可以行矣。」妻應曰：「然則我先去。」後三日卒。汝尚庀其喪，為作銘，召諸子告曰：「吾亦從此逝矣。」隱几而終，相去纔十日。孫侔，紹興中敷文閣直學士。<BR><BR> </p><p>　　陽孝本字行先，虔州贛人。學博行高，隱於城西通天巖。蘇頌、蒲宗孟皆以山林特起薦之。蘇軾自海外歸，過而愛焉，號之曰玉巖居士。嘗直造其室，知其不娶，戲以為元德秀之流。孝本自言為陽城之裔，故軾詩有云：「衆謂元德秀，自稱陽道州。」嘉之也。隱遯二十年，一時名士多從之遊。崇寧中，舉八行，解褐為國子錄，再轉博士。以直秘閣歸，卒，年八十四。<BR><BR> </p><p>　　鄧考甫字成之，臨川人。第進士，歷陳留尉、萬載永明令、知上饒縣，積官奉議郎，提點開封府界河渠，坐事去官，遂閉戶著書，不復言仕。<BR><BR> </p><p>　　元符末，詔求直言。考甫年八十一，上書云：「亂天下者，新法也，末流之禍，將不可勝言。今宜以時更化，純法祖宗。」因論熙寧而下，權臣迭起，欺世誤國，歷指其事而枚數其人。蔡京嫉之，謂為詆訕宗廟，削籍羈筠州。崇寧去黨碑，釋逐臣，同類者五十三人，其五十人得歸，惟考甫與范柔中、封覺民獨否，遂卒於筠。且死，命幼孫名世執筆，口占百餘言，其略曰：「予自謂山中宰相，虛有其才也；自謂文昌先生，虛有其詞也。不得大用於盛世，亦無憾焉，蓋有天命爾。」所論述有卜世大寶龜、伊周素蘊、義命雜著、太平策要等，凡二百五十餘篇。<BR><BR> </p><p>　　宇文之邵字公南，漢州綿竹人。舉進士，為文州曲水令。轉運以輕縑高其價，使縣鬻於民。之邵言：「縣下江上山，地狹人貧，耕者亡幾，方歲儉饑，羌夷數入寇，不可復困之以求利。」運使怒。<BR><BR> </p><p>　　會神宗即位求言，乃上疏曰：「天下一家也。祖宗創業、守成之法具在。陛下方居諒陰，諂諛姦佞之人屏伏未動，正可念五聖之功德，常若左右前後。京師者，諸夏之視傚，俗宜敦厚，而憸薄浮侈是尚。公卿大夫，民之表也，宜以名節自勵，而勢利合雜是先。願以節義廉恥風導之，使人知自重。千里之郡，有利未必興，有害未必除者，轉運使、提點刑獄制之也。百里之邑，有利未必興，有害未必除者，郡制之也。前日赦令，應在公逋負一切蠲除，而有司操之益急，督之愈甚，使上澤不下流，而細民益困。如擇賢才以為三司之官，稍假郡縣以權，則民瘼除矣。然後監番、棸、蹶、楀之盛以保安外戚，考棠棣、角弓之義以親睦九族，興墜典，拔滯淹，遠誇毗，來忠讜。凡所建置，必與大臣共議以廣其善，號令威福則專制之。如此，則天下之人思見太平可拱而俟也。」<BR><BR> </p><p>　　疏奏不報。喟然曰：「吾不可仕矣。」遂致仕，以太子中允歸，時年未四十。自強於學，不易其志，日與交友為經史琴酒之樂，退居十五年而終。司馬光曰：「吾聞志不行，顧祿位如錙銖；道不同，視富貴如土芥。今於之邵見之矣。」范鎮亦曰：「之邵位下而言高，學富而行篤，少我二十一歲而先我掛冠，使吾慊然。」其為兩賢所推尚如此。<BR><BR> </p><p>　　吳瑛字德仁，蘄州蘄春人。以父龍圖閣學士遵路任補太廟齋郎，監西京竹木務，簽書淮南判官，通判池州、黃州，知郴州，至虞部員外郎。治平三年，官滿如京師，年四十六，即上書請致仕。公卿大夫知之者相與出力挽留之，不聽，皆嘆服以為不可及，相率賦詩飲餞於都門，遂歸。<BR><BR> </p><p>　　蘄有田，僅足自給。臨溪築室，種花釀酒，家事一付子弟。賓客至必飲，飲必醉，或困卧花間，客去亦不問。有臧否人物者，不酬一語，但促奴益行酒，人莫不愛其樂易而敬其高。嘗有貴客過之，瑛酒酣而歌，以樂器扣其頭為節，客亦不以為忤。視財物如糞土，妹婿輒取家財數十萬貸人，不能償，瑛哀之曰：「是人有母，得無重憂！」召而焚其券。門生為治田事歷歲，忽謝去，曰：「聞有言某簿書為欺者，誼不可留。」瑛命取前後文書示之，蓋未嘗發封也。盜入室，覺而不言，且取其被，乃曰：「他物唯所欲，夜正寒，幸舍吾被。」其真率曠達類此。<BR><BR> </p><p>　　哲宗朝有薦之者，召為吏部郎中，就知蘄州，皆不起。崇寧三年感疾，即閉閤謝醫藥，至垂絕不亂。卒，年八十四。<BR><BR> </p><p>　　松江漁翁者，不知其姓名。每棹小舟游長橋，往來波上，扣舷飲酒，酣歌自得。紹聖中，閩人潘裕自京師調官回，過吳江，遇而異焉，起揖之曰：「予視先生氣貌，固非漁釣之流，願丐緒言，以發蒙陋。」翁瞪視曰：「君不凡，若誠有意，能過小舟語乎？」裕欣然過之。翁曰：「吾厭喧煩，處閒曠，遯跡於此三十年矣。幼喜誦經史百家之言，後觀釋氏書，今皆棄去。唯飽食以嬉，尚何所事？」裕曰：「先生澡身浴德如此。今聖明在上，盍出而仕乎？」笑曰：「君子之道，或出或處，吾雖不能棲隱巖穴，追園、綺之蹤，竊慕老氏曲全之義。且養志者忘形，養形者忘利，致道者忘心，心形俱忘，其視軒冕如糞土耳，與子出處異趣，子勉之。」裕曰：「裕也不才，幸聞先生之高義，敢問舍所在。」曰：「吾姓名且不欲人知，況居室耶！」飲畢，長揖使裕反其所，鼓枻而去。<BR><BR> </p><p>　　杜生者，潁昌人。不知其名，縣人呼為杜五郎。所居去縣三十里，有屋兩間，與其子並居，前有空地丈餘，即為籬門，生不出門者三十年。<BR><BR> </p><p>　　黎陽尉孫軫往訪之。其人頗灑落，自陳村人無所能，官人何為見顧。軫問所以不出門之因，笑曰：「以告者過也。」指門外一桑曰：「憶十五年前，亦曾納涼其下，何謂不出？但無用於時，無求於人，偶自不出耳，何足尚哉。」問所以為生，曰：「昔時居邑之南，有田五十畝，與某兄同耕。迨兄子娶婦，度所耕不足贍，乃盡以與兄，而攜妻子至此，蒙鄉人借屋，遂居之。唯與人擇日，又賣醫藥以給饘粥，亦有時不繼。後子能耕，荷長者見憐，與田三十畝使之耕，尚有餘力，又為人傭耕，自此食足。鄉人貧，以醫術自業者多。念己食既足，不當更兼他利，由是擇日賣藥，一切不為。」問常日何所為，曰：「端坐耳。」「頗觀書否？」曰：「二十年前，曾有人遺一書策，無題號，其間多說浮名經，當時極愛其議論，今忘之，並書亦不知所在矣。」時盛寒，布袍草屩，室中枵然，而氣韻閒曠，言詞精簡。蓋有道之士也。問其子之為人，曰：「村童也，然性質甚淳厚，不妄言，不敢嬉。唯間一至縣買鹽酪，可數行跡以待其歸，徑往徑還，未嘗旁游一步也。」軫嗟嘆，留連久之，乃去。後至延安幕府，為沈括言之。括時理軍書，迨夜半，疲極未卧，聞軫談及此，及頓忘其勞。<BR><BR> </p><p>　　順昌山人。靖康末，有避亂於順昌山中者，深入得茅舍，主人風裁甚整，即之語，士君子也。怪而問曰：「諸君何事挈妻孥能至是耶？」因語之故。主人曰：「亂何自而起耶？」衆爭為言，主人嗟惻久之，曰：「我父為仁宗朝人也，自嘉祐末卜居於此，因不復出。以我所聞，但知有熙寧紀年，亦不知於今幾何年矣。」<BR><BR> </p><p>　　南安翁者。漳州陳元忠客居南海日，嘗赴省試過南安，會日暮，投宿野人家，茅茨數椽，竹樹茂密可愛。主翁雖麻衣草屨，而舉止談對宛若士人。幾案間有文籍散亂，視之皆經、子也。陳叩之曰：「翁訓子讀書乎？」曰：「種園為生耳。」「亦入城市乎？」曰：「十五年不出矣。」問：「藏書何用？」曰：「偶有之耳。」因雜以他語。少焉，風雨暴作，其二子歸，舍鉏揖客，人物不類農家子。翁進豆羹享客，不復共談，遲明別去。<BR><BR> </p><p>　　陳以事留城中，翌日，見翁倉遑而行，陳追詰之曰：「翁雲十五年不出城，何為到此？」曰：「吾以急事不容不出。」問之，乃大兒於關外鬻果失稅，為關吏所拘。陳為謁監征，至則已捕送郡。翁與小兒偕詣庭下，長子當杖，翁懇白郡守曰：「某老鈍無能，全藉此子贍給。若渠不勝杖，則翌日乏食矣。願以身代之。」小兒曰：「大人豈可受杖，某願代兄。」大兒又以罪在己，甘心焉，三人爭不決。小兒來父耳旁語，若將有所請，翁叱之，兒必欲前。郡守疑之，呼問所以，對曰：「大人元係帶職正郎，宣和間累典州郡。」翁急拽其衣使退，曰：「兒狂，妄言。」守詢誥敕在否，兒曰：「見作一束寘甕中，埋於山下。」守立遣吏隨兒發取，果得之，即延翁上坐，謝而釋其子。次日，枉駕訪之，室已虛矣。<BR><BR> </p><p>　　張○字子厚，常州人。登進士甲科。以無他兄弟，獨養其親，不忍斯須去左右。親友彊之仕，乃調青溪主簿，亦不之官。閉戶讀書四十年，手校數萬卷，無一字舛。窮經著書，至夜分不寐。元豐中，近臣薦其高行。至於元祐，大臣復薦之，起教授潁州，辭不就。於是孫覺、胡宗愈、范祖禹交章言曰：「○且死草萊，後世必以為朝廷失士。」蘇軾言之尤切。詔拜秘書省校書郎，敕郡縣致禮敦遣，竟不出。<BR><BR> </p><p>　　○孝弟修於家，忠信行於友，聲名聞於人，蹈中守常，從容不迫，為當時名流所慕，以不造門為恥。崇寧四年，卒。明年，詔以○隱德丘園，聲聞顯著，賜謚曰正素先生。</p>
<div class='pn'><p class='pre'>上一节：<a href='第二百一十六章-卷二百一十六-原文.html'>第二百一十六章-卷二百一十六</a></p><p class='next'>下一节：<a href='第二百一十八章-卷二百一十八-原文.html'>第二百一十八章-卷二百一十八</a></p></div></body>
</html>
