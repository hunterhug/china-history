<!DOCTYPE html>
<html>
<head>
  <meta charset="UTF-8">
  <title>宋史-列传-第七章-卷七-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-列传<a href='../宋史.html#列传'>：目录</a></p>
</div>
<div class='pn'><p class='pre'>上一节：<a href='第六章-卷六-原文.html'>第六章-卷六</a></p><p class='next'>下一节：<a href='第八章-卷八-原文.html'>第八章-卷八</a></p></div>
</div>

<h1>第七章-卷七<span style='font-size:small'> 原文</span></h1>
<p>秦國大長公主　太祖六女　太宗七女　真宗二女　仁宗十三女　英宗四女　神宗十女　哲宗四女　徽宗三十四女　孝宗二女　光宗三女　魏惠獻王一女　寧宗一女　理宗一女<BR><BR> </p><p>　　秦國大長公主，太祖同母妹也。初適米福德，福德卒。太祖即位，建隆元年，封燕國長公主，再適忠武軍節度使高懷德，賜第興寧坊。開寶六年十月薨，太祖臨哭，廢朝五日，賜謚恭懿。真宗追封大長公主。元符三年，改秦國。政和四年，改封恭懿大長帝姬。<BR><BR> </p><p>　　有姊一人，未笄而夭。建隆三年，追封陳國長公主。元符改封荊國大長公主。政和改封恭獻大長帝姬。<BR><BR> </p><p>　　太祖六女。申國、成國、永國三公主，皆早亡。<BR><BR> </p><p>　　魏國大長公主，開寶三年，封昭慶公主，下嫁左衞將軍王承衍，賜第景龍門外。太宗即位，進封鄭國。淳化元年，改封秦國。真宗至道三年，進長公主。大中祥符元年薨，賜謚賢肅。元符改封魏國大長公主。政和改賢肅大長帝姬。<BR><BR> </p><p>　　魯國大長公主，開寶五年，封延慶公主，下嫁左衞將軍石保吉。太宗即位，進封許國。淳化元年，改晉國。真宗初，進長公主。大中祥符二年，進大長公主。薨，賜謚賢靖。元符改封魯國。政和改賢肅大長帝姬。<BR><BR> </p><p>　　陳國大長公主，開寶五年，封永慶公主，下嫁右衞將軍魏咸信。太宗即位，進封虢國。淳化元年，改齊國。真宗初，進許國長公主。咸平二年薨，謚貞惠，後改恭惠。景祐三年，追封大長公主。元符改封陳國。政和改賢惠大長帝姬。<BR><BR> </p><p>　　太宗七女。長滕國公主，早亡。<BR><BR> </p><p>　　徐國大長公主，太平興國九年，封蔡國，下嫁左衞將軍吳元扆。淳化元年，改魏國。薨，謚英惠。至道三年，追封燕國長公主。景祐三年，進大長公主。元符改徐國。政和改英惠大長帝姬。<BR><BR> </p><p>　　邠國大長公主，太平興國七年為尼，號員明大師。八年卒。至道三年，追封曹國長公主。景祐三年，進大長公主。元符改邠國。<BR><BR> </p><p>　　揚國大長公主，至道三年，封宣慈長公主。咸平五年，進魯國，下嫁左衞將軍柴宗慶，賜第普寧坊。宗慶，禹錫之孫，帝命主以婦禮謁禹錫等。歷徙韓、魏、徐、福四國。仁宗立，進鄧國大長公主。明道二年薨，追封晉國，謚和靖。元符封揚國。政和改和靖大長帝姬。主性妬，宗慶無子，以兄子為後。<BR><BR> </p><p>　　雍國大長公主，至道三年，封賢懿長公主。咸平六年，下嫁右衞將軍王貽永，進封鄭國，賜第。景德元年薨，謚懿順。景祐三年，追封大長公主。皇祐三年，改韓國。徽宗改封雍國。政和改懿順大長帝姬。<BR><BR> </p><p>　　衞國大長公主，至道三年，封壽昌長公主。大中祥符二年，進封陳國，改吳國，號報慈正覺大師。改楚國，又改邠國。天禧二年，改建國。乾興元年，封申國大長公主。天聖二年薨，賜謚慈明。徽宗改衞國。政和改慈明大長帝姬。<BR><BR> </p><p>　　荊國大長公主，幼不好弄，未嘗出房闥。太宗嘗發寶藏，令諸女擇取之，欲以觀其志，主獨無所取。真宗即位，封萬壽長公主，改隨國，下嫁駙馬都尉李遵勖。舊制選尚者降其父為兄弟行，時遵勖父繼昌亡恙，主因繼昌生日以舅禮謁之。帝聞，密以兼衣、寶帶、器幣助其為壽。遵勖賓客皆一時賢士，每燕集，主必親視饔饎。嘗有盜入主第，帝命有司訊捕。主請出所逮繫人，以私錢募告者，果得真盜，法當死，復請貰之。歷封越、宿、鄂、冀四國。明道元年，進魏國。<BR><BR> </p><p>　　初，遵勖出守許州，暴得疾，主亟欲馳視之，左右白：須奏得報乃可行，主不待報而往，從者裁五六人。帝聞，遽命內侍督諸縣邏兵以衞主車。其後居夫喪，衰麻未嘗去身，服除，不復御華麗。嘗燕禁中，帝親為簪花，辭曰：「自誓不復為此久矣。」嘗因浴仆地，傷右肱，帝遣內侍責侍者，主曰：「早衰力弱，不任步趨，非左右之過。」由是悉得免。<BR><BR> </p><p>　　主善筆札，喜圖史，能為歌詩，尤善女工之事。嘗誡諸子以「忠義自守，無恃吾以速悔尤」，視他子與己出均。及病目，帝挾醫診視，自后妃以下皆至第候問。帝親〈舌氐〉其目，左右皆感泣，帝亦悲慟曰：「先帝伯仲之籍十有四人，今獨存大主，奈何嬰斯疾！」復顧問子孫所欲，主曰：「豈可以母病邀賞邪？」賚白金三千兩，辭不受。帝因謂從臣曰：「大主之疾，倘可移於朕，亦所不避也。」主雖喪明，平居隱几，冲淡自若。誡諸子曰：「汝父遺令：柩中無藏金玉，時衣數襲而已。吾歿後當亦如是。」<BR><BR> </p><p>　　皇祐三年薨，年六十四。帝臨奠，輟視朝五日。追封齊國大長公主，謚獻穆。徽宗改封荊國。政和改獻穆大長帝姬。<BR><BR> </p><p>　　真宗二女。長惠國公主，早亡。<BR><BR> </p><p>　　昇國大長公主，初入道。明道二年，封衞國長公主，號清虛靈照大師。慶曆七年，追封魯國，謚昭懷。徽宗改封昇國大長公主。政和改昭懷大長帝姬。<BR><BR> </p><p>　　仁宗十三女。徐國、鄧國、鎮國、楚國、商國、魯國、唐國、陳國、豫國九公主，皆早亡。<BR><BR> </p><p>　　周、陳國大長公主，帝長女也。寶元二年，封福康。嘉祐二年，進封兗國。主幼警慧，性純孝。帝嘗不豫，主侍左右，徒跣籲天，乞以身代。帝隆愛之。<BR><BR> </p><p>　　帝念章懿太后不及享天下養，故擇其兄子李瑋使尚主。瑋朴陋，與主積不相能。主中夜扣皇城門入訴，瑋皇懼自劾。諫官王陶論宮門夜開，乞繩治護衞，御史又共論主第內臣多不謹，帝為黜都監梁懷一輩十餘人。後數年不復協，詔出瑋於外，主降封沂，屏居內廷。久之，復召瑋，使為駙馬都尉如初。英宗立，進越國長公主。神宗治平四年，進楚國大長公主。<BR><BR> </p><p>　　熙寧三年薨，年三十三。以瑋奉主無狀，貶陳州。輔臣議謚，帝以主事仁祖孝，命曰莊孝，追封秦國。徽宗加周、陳國。政和改封莊孝明懿大長帝姬。<BR><BR> </p><p>　　秦、魯國賢穆明懿大長公主，仁宗皇帝第十女也。母曰周貴妃。嘉祐五年，封慶壽，進惠國。治平四年，進許國大長公主。下嫁吳越忠懿王之曾孫、右領軍衞大將軍錢景臻。改韓、周、燕國。徽宗朝，進秦、魏兩國。政和三年，更封令德景行大長帝姬。<BR><BR> </p><p>　　靖康二年，諸帝姬北徙，姬以先朝女，金人不知，留于汴。建炎初，復公主號，改封秦、魯國。避地南渡，賊張遇掠其家，中子愕被害。公主至揚州朝謁，復避地之閩。<BR><BR> </p><p>　　紹興三年，自閩至會稽，請入見，因留居焉。後徙台州。上以公主行尊年高，甚敬之，每入內，見必先揖。靖康中，戚里例納節，至是，公主為其子忱請還舊官，上以忱為瀘川節度使，仍詔戚里不得援例。久之，又為忱請優賜推恩，上重違之，加忱開府儀同三司。時主有三子，愐、愷非己所出，故獨厚於忱。上戒之曰：「長主壽考如此，乃仁宗皇帝四十二年深仁厚澤，是以鍾慶於長主。長主待遇諸子，宜法仁宗用心之均一。」主感服。<BR><BR> </p><p>　　薨，年八十六。上輟朝五日，幸其第臨奠，詔子孫皆進官一等。謚曰賢穆。二十九年，加謚明懿。<BR><BR> </p><p>　　兗國大長公主，帝第十一女也。嘉祐六年，封永壽。進榮國長公主。治平四年，進邠國大長公主。熙寧九年，改魯國。下嫁左領軍衞大將軍曹詩。主性儉節，於池臺苑囿一無所增飭。十年夏，旱，曹族以主生日將盛具為壽，主曰：「上方損膳徹樂，吾何心能安。」悉屏之。<BR><BR> </p><p>　　元豐六年薨，年二十四，追封荊國，謚賢懿。遷其二子曄、旼皆領團練使。徽宗追封兗國，又改賢懿恭穆大長帝姬。<BR><BR> </p><p>　　燕、舒國大長公主，帝第十二女也。嘉祐六年，封寶壽。八年，進封順國長公主。治平四年，進冀國大長公主。元豐五年，改魏國，下嫁開州團練使郭獻卿。八年，進楚國。徽宗改吳國，進吳、越國，改秦、兗國。政和二年薨，追封燕、舒國，謚懿穆，復改懿穆大長帝姬。<BR><BR> </p><p>　　英宗四女。舒國公主，早亡。<BR><BR> </p><p>　　魏、楚國大長公主，帝長女。嘉祐八年，封德寧。治平三年，進封徐國，下嫁左衞將軍王師約。四年，進陳國長公主。元豐八年薨，追封燕國大長公主，謚惠和。元祐四年，追封秦國。徽宗追封魏國，加韓、魏國，改魏、楚國，又改惠和大長帝姬。<BR><BR> </p><p>　　魏國大長公主，帝第二女，母曰宣仁聖烈皇后。嘉祐八年，封寶安公主。神宗立，進舒國長公主，改蜀國，下嫁左衞將軍王詵。詵母盧寡居，主處之近舍，日致膳羞。盧病，自和湯劑以進。帝厚於姊妹，故主第池蘌服翫極其華縟。主以不得日侍宣仁於寶慈宮，居常悒然。間遇旱暵，帝降損以禱，主亦如之，曰：「我奉賜皆出公上，固應同其休戚。」帝居慈聖光獻皇后喪，毀甚，主曰：「吾與上同體，視此亦復何聊！」立散遣歌舞三十輩。<BR><BR> </p><p>　　元豐三年，病篤。主性不妬忌，王詵以是自恣，嘗貶官。至是，帝命還詵官，以慰主意。太后臨問，已不省，后慟哭，久稍能言，自訴必不起，相持而泣。帝繼至，自為診脈，親持粥食之，主強為帝盡食。賜金帛六千，且問所須，但謝復詵官而已。明日薨，年三十。帝未上食即駕往，望第門而哭，輟朝五日。追封越國，謚賢惠。後進封大長公主，累改秦、荊、魏三國。<BR><BR> </p><p>　　主好讀古文章，喜筆札，賙恤族黨，中外稱賢。詵不矜細行，至與妾姦主旁，妾數抵戾主。薨後，乳母訴之，帝命窮治，杖八妾以配兵。既葬，謫詵均州。子彥弼，生三歲卒。<BR><BR> </p><p>　　韓、魏國大長公主，帝第三女，與魏國同生。始封壽康公主，改祁國、衞國，下嫁張敦禮。進冀國大長公主，改秦、越、楚國，加今封。政和三年，改賢德懿行大長帝姬。宣和五年薨。<BR><BR> </p><p>　　神宗十女。楚國、鄆國、潞國、邢國、邠國、兗國六公主，皆早薨。<BR><BR> </p><p>　　周國長公主，帝長女也。母曰欽聖憲肅皇后。封延禧公主。生而警悟，自羈丱習嗜宛如成人。年十二卒，帝后皆變服哀送。追贈燕國。元符末，改封周國。<BR><BR> </p><p>　　唐國長公主，帝第三女也。始封淑壽公主。初，帝念韓琦功德，欲與為婚姻，故哲宗緣先帝意，以主降琦之子嘉彥。歷封溫、曹、冀、雍、越、燕六國。政和元年薨，追封唐國長公主。<BR><BR> </p><p>　　潭國賢孝長公主，帝第四女也。母曰宋貴妃。始封康國。紹聖四年，下嫁王遇。歷韓、魯、陳、鄆四國。大觀二年薨，追加封謚。<BR><BR> </p><p>　　徐國長公主，帝幼女也。母曰欽成皇后。始封慶國，進益、冀、蜀、徐四國。年及笄，猶處聖瑞宮。侍母疾，晝夜不暫去，藥餌非經手弗以進。迨疾革，號慟屢絕，左右不忍視。<BR><BR> </p><p>　　崇寧三年，下嫁鄭王潘美之曾孫意。事姑修婦道。潘故大族，夫黨數千百人，賓接皆盡禮，無裏外言。志向沖淡，服玩不為紛華，歲時簡嬉遊，十年間惟一適西池而已。再生子，不成而死，媵妾得女，拊視如己出。政和三年，改稱柔惠帝姬。五年薨，年三十一，追封賢靜長帝姬。<BR><BR> </p><p>　　哲宗四女。鄧國、揚國二公主，早亡。<BR><BR> </p><p>　　陳國公主，始封德康公主，進瀛國、榮國。大觀四年，下嫁石端禮，徙陳國。改淑和帝姬。政和七年薨。<BR><BR> </p><p>　　秦國康懿長公主，帝第三女也。始封唐懿，進嘉國、慶國。政和二年，改韓國公主，出降潘正夫。改淑慎帝姬。靖康末，與賢德懿行大長公主俱以先朝女留于汴。建炎初，復公主號，改封吳國。覲上于越，以玉管筆、小玉山、奇畫為獻，上温辭卻之。避地至婺州。<BR><BR> </p><p>　　紹興四年入見，其子堯卿等五人各進官一等。主奏言：「祖宗以來，駙馬都尉石保吉、魏咸信、柴宗慶皆除使相。今正夫歷事四朝，在汴京曾建議迎陛下，至杭州又言禁衞未集，預宜防變，乞除開府。」上不許。八年再入見，留宮中三日。時極暑，上每正衣冠對之飲食，又為正夫求恩數，上曰：「官爵豈可私與人，况今日多事，未暇及此。」時趙鼎當國，方論羣臣紹述之奸，頗抑正夫。鼎去位，正夫始得開府之命。給事中劉一正言其非舊制，恐援例者多，乃詔：「哲宗惟正夫為近親，餘人毋得援例。」顯仁太后歸，主同秦、魯國大長公主迎于道。十九年，又入朝。子長卿、粹卿、端卿皆自團練使陞觀察使，從所請也。孝宗即位，進封秦國大長公主。隆興二年薨，謚康懿。<BR><BR> </p><p>　　主在日，正夫官至少傅，封和國公；溫卿寧國軍承宣使，長卿寧江軍承宣使，端卿昭信軍承宣使，清卿容州觀察使，墨卿、才卿並帶團練使，其盛如此。正夫薨於紹興二十二年，贈太傅。<BR><BR> </p><p>　　徽宗三十四女。政和三年，改公主號為帝姬，國號易以美名，二字。<BR><BR> </p><p>　　嘉德帝姬，建中靖國元年六月，封德慶公主。改封嘉福，尋改號帝姬，再封嘉德。下嫁左衞將軍曾夤。<BR><BR> </p><p>　　榮德帝姬，初封永慶公主，改封榮福。尋改號帝姬，再封榮德。下嫁左衞將軍曹晟。<BR><BR> </p><p>　　順淑帝姬，初封順慶公主。薨，追封益國。及改帝姬號，追封順淑。<BR><BR> </p><p>　　安德帝姬，初封淑慶公主，改封安福。尋改號帝姬，再封安德。下嫁左衞將軍宋邦光。<BR><BR> </p><p>　　茂德帝姬，初封延慶公主，改封康福。尋改號帝姬，再封茂德。下嫁宣和殿待制蔡鞗。<BR><BR> </p><p>　　壽淑帝姬，初封壽慶公主。薨，追封豫國。及改帝姬號，追封壽淑。<BR><BR> </p><p>　　惠淑帝姬，初封惠慶公主。薨，追封鄧國。及改帝姬號，追封惠淑。<BR><BR> </p><p>　　安淑帝姬，初封安慶公主，改封隆福。薨，追封蜀國。及改帝姬號，追封安淑。<BR><BR> </p><p>　　崇德帝姬，初封和慶公主，改封崇福。尋改帝姬號。下嫁左衞將軍曹湜。再封崇德。宣和二年薨。<BR><BR> </p><p>　　康淑帝姬，初封康慶公主，改封承福。薨，追封商國。及改帝姬號，追封康淑。<BR><BR> </p><p>　　榮淑帝姬，初封崇慶公主，改封懿福。薨，追封蔡國。及改帝姬號，追封榮淑。<BR><BR> </p><p>　　保淑帝姬，初封保慶公主。薨，追封魯國。及改帝姬號，追封保淑。<BR><BR> </p><p>　　成德帝姬，初封昌福公主。改號帝姬，再封成德。下嫁向子房。<BR><BR> </p><p>　　洵德帝姬，初封衍福公主。改號帝姬，尋改封洵德。下嫁田丕。<BR><BR> </p><p>　　悼穆帝姬，初封徽福公主。改號帝姬。薨，追封悼穆。<BR><BR> </p><p>　　顯德帝姬，初封顯福公主。改號帝姬，尋改封顯德。下嫁劉文彥。<BR><BR> </p><p>　　熙淑帝姬，初封熙福公主。薨，追封華國。及改帝姬，追封熙淑。<BR><BR> </p><p>　　敦淑帝姬，初封壽福公主。薨，追封涇國。及改帝姬，追封敦淑。<BR><BR> </p><p>　　順德帝姬，初封順福公主。改號帝姬，尋改封順德。下嫁向子扆。<BR><BR> </p><p>　　柔福帝姬，初封柔福公主。後改帝姬。<BR><BR> </p><p>　　申福帝姬，初封。薨，追封冲慧。<BR><BR> </p><p>　　寧福帝姬，政和四年封。<BR><BR> </p><p>　　保福帝姬，追封莊懿。<BR><BR> </p><p>　　賢福帝姬，追封冲懿。<BR><BR> </p><p>　　仁福帝姬，追封順穆。<BR><BR> </p><p>　　和福帝姬。<BR><BR> </p><p>　　永福帝姬。<BR><BR> </p><p>　　惠福帝姬。<BR><BR> </p><p>　　令福帝姬。<BR><BR> </p><p>　　華福帝姬。<BR><BR> </p><p>　　慶福帝姬。<BR><BR> </p><p>　　儀福帝姬。<BR><BR> </p><p>　　純福帝姬。<BR><BR> </p><p>　　恭福帝姬。<BR><BR> </p><p>　　右三十四帝姬，早亡者十四人，餘皆北遷。獨恭福帝姬生纔周晬，金人不知，故不行。建炎三年薨，封隋國公主。<BR><BR> </p><p>　　安德帝姬有遺女一人，後適嗣秀王伯圭，封秦國夫人。<BR><BR> </p><p>　　榮德帝姬至燕京，駙馬曹晟卒，改適習古國王。紹興中，有商人妻易氏者，在劉超軍中見內人言宮禁事，遂自稱榮德帝姬。鎮撫使解潛送至行在，遣內夫人驗之，詐。付大理寺，獄成，詔杖死。<BR><BR> </p><p>　　又有開封尼李靜善者，內人言其貌似柔福，靜善即自稱柔福。蘄州兵馬鈐轄韓世清送至行在，遣內侍馮益等驗視，遂封福國長公主，適永州防禦使高世榮。其後內人從顯仁太后歸，言其妄，送法寺治之。內侍李〈忄癸〉自北還，又言柔福在五國城，適徐還而薨。靜善遂伏誅。柔福薨在紹興十一年，從梓宮來者以其骨至，葬之，追封和國長公主。<BR><BR> </p><p>　　孝宗二女：長嘉國公主，紹興二十四年，封碩人，進永嘉郡主，三十二年卒。詔以醫官李師克等屬吏，孝宗時居東宮，奏：「臣女幼而多疾，不宜罪醫。」遂寢。乾道二年，贈嘉國公主。次女生五月而夭，未及封。<BR><BR> </p><p>　　文安郡主，光宗長女也；次女封和政郡主；季女封齊安郡主。皆早卒。紹熙元年，並追贈公主。<BR><BR> </p><p>　　安康郡主，魏惠獻王女也。初封永寧郡主，改封通義。以父遺表，遂升安康。歸殿前司前軍統領羅忠信子良臣。詔王府主管鄧從義諭旨：「皇女孫郡主宜執婦道，務成肅雍之德，毋敢或違。」賜甲第居之。良臣以恩轉秉義郎，除閤門祗候官。開禧元年，郡主薨，年三十九。<BR><BR> </p><p>　　祁國公主，寧宗女也。生六月而薨，追封祁國。<BR><BR> </p><p>　　周、漢國公主，理宗女也。母賈貴妃，早薨。帝無子，公主生而甚鍾愛。初封瑞國公主，改昇國。開慶初，公主年及笄，詔議選尚。宰臣請用唐太宗下降士人故事，欲以進士第一人尚主，遂取周震炎。廷謝日，公主適從屏內窺見，意頗不懌，帝微知之。<BR><BR> </p><p>　　景定二年四月，帝以楊太后擁立功，乃選太后姪孫鎮尚主。擢鎮右領軍衞將軍、駙馬都統，進封公主為周國公主。帝欲時時見之，乃為主起第嘉會門，飛樓閣道，密邇宮苑，帝常御小輦從宮人過公主第。特賜董役官減三年磨勘，工匠犒賞有差。明年，進封周、漢國公主，拜鎮慶遠軍承宣使。鎮宗族娣姒皆推官加封，寵異甚渥。<BR><BR> </p><p>　　七月，主病。有鳥九首大如箕，集主家搗衣石上，是夕薨，年二十二。無子。帝哭之甚哀，謚端孝。鎮官節度使云。<BR><BR> </p><p>　　周、漢國公主，理宗女也。母賈貴妃，早薨。帝無子，公主生而甚鍾愛。初封瑞國公主，改昇國。開慶初，公主年及笄，詔議選尚。宰臣請用唐太宗下降士人故事，欲以進士第一人尚主，遂取周震炎。廷謝日，公主適從屏內窺見，意頗不懌，帝微知之。<BR><BR> </p><p>　　景定二年四月，帝以楊太后擁立功，乃選太后姪孫鎮尚主。擢鎮右領軍衞將軍、駙馬都統，進封公主為周國公主。帝欲時時見之，乃為主起第嘉會門，飛樓閣道，密邇宮苑，帝常御小輦從宮人過公主第。特賜董役官減三年磨勘，工匠犒賞有差。明年，進封周、漢國公主，拜鎮慶遠軍承宣使。鎮宗族娣姒皆推官加封，寵異甚渥。<BR><BR> </p><p>　　七月，主病。有鳥九首大如箕，集主家搗衣石上，是夕薨，年二十二。無子。帝哭之甚哀，謚端孝。鎮官節度使云。</p>
<div class='pn'><p class='pre'>上一节：<a href='第六章-卷六-原文.html'>第六章-卷六</a></p><p class='next'>下一节：<a href='第八章-卷八-原文.html'>第八章-卷八</a></p></div></body>
</html>
