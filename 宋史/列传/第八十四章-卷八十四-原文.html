<!DOCTYPE html>
<html>
<head>
  <meta charset="UTF-8">
  <title>宋史-列传-第八十四章-卷八十四-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-列传<a href='../宋史.html#列传'>：目录</a></p>
</div>
<div class='pn'><p class='pre'>上一节：<a href='第八十三章-卷八十三-原文.html'>第八十三章-卷八十三</a></p><p class='next'>下一节：<a href='第八十五章-卷八十五-原文.html'>第八十五章-卷八十五</a></p></div>
</div>

<h1>第八十四章-卷八十四<span style='font-size:small'> 原文</span></h1>
<p>劉平弟兼濟　郭遵附　任福王珪　武英　桑懌　耿傅　王仲寶附<BR><BR> </p><p>　　劉平字士衡，開封祥符人。父漢凝，從太宗征河東岢嵐、憲州，累遷崇儀使。平剛直任俠，善弓馬，讀書彊記。進士及第，補無錫尉，擊賊殺五人，擢大理評事。知鄢陵縣，徙南充。夷人寇淯井監，轉運使以平權瀘州事，平率土丁三千擊走之。祠汾陰，遷本寺丞。還，路由安州，遇賊十數人，平發矢斃三賊，餘駭散。以寇準薦，為殿中丞、知瀘州，夷人懲前敗，不敢擾邊。<BR><BR> </p><p>　　召拜監察御史，數上疏論事，為丁謂所忌。久之，除三司鹽鐵判官、河北安撫，改殿中侍御史、陝西轉運使。與副使論事不合，徙知襄州。仁宗即位，遷侍御史。<BR><BR> </p><p>　　初，真宗知其才，將用之。丁謂乘間曰：「平，將家子，素知兵，若使將西北，可以制敵。」後章獻太后思謂言，特改衣庫使、知邠州。屬戶明珠、磨糜族數反覆，平潛兵殺數千人，以功領賓州刺史、鄜延路兵馬鈐轄，徙涇原路，兼知渭州。胡則為陝西都轉運使，平奏曰：「則，丁謂黨，今隸則部，慮掎摭致罪。」徙汝州，改淮南、江、浙、荊湖制置發運副使，行數驛，召還，真拜信州刺史、知雄州。居四年，遷忻州團練使、知成德軍。<BR><BR> </p><p>　　景祐元年，拜龍神衞四廂都指揮使、永州防禦使、知定州，徙環慶路副都總管，進侍衞親步軍都虞候。奏言：「元昊勢且叛，宜嚴備之。」尋坐被酒破鎖入甲仗庫，為轉運使蘇耆所劾，落管軍，知同州。上疏自列，召入問狀，復為步軍都虞候、知澶州。時議塞河，而平言不知河事，乃徙滄州副都總管。<BR><BR> </p><p>　　時呂夷簡為宰相，臺諫官數言政事闕失，平奏書曰：「臣見范仲淹等毀訾大臣，此必有要人授旨仲淹輩，欲逐大臣而代其位者。臣於真宗朝為御史，顧當時同列，未聞有姦邪黨與詐忠賣直，所為若此。臣慮小臣以淺文薄伎，偶致顯用，不識朝廷典故，而論事浸淫，遂及管軍將校。且武人進退，與儒臣異路，若掎摭短長，妄有舉劾，則心搖而怨結矣。願明諭臺諫官，毋令越職，仍不許更相引薦。或闕員，則朝廷自擇忠純耆德用之。」論者以謂希夷簡意也。改高陽關副總管。<BR><BR> </p><p>　　寶元元年，以殿前都虞候為環慶路馬步軍副總管。會元昊反，遷邕州觀察使，為鄜廷路副總管兼鄜延、環慶路同安撫使。頃之，兼管勾涇原路兵馬，進步軍副都指揮使、靜江軍節度觀察留後。獻攻守之策曰：<BR><BR> </p><p>　　五代之末，中國多事，唯制西戎為得之。中國未嘗遣一騎一卒，遠屯塞上，但任土豪為衆所伏者，封以州邑，征賦所入，足以贍兵養士，由是無邊鄙之虞。太祖定天下，懲唐末藩鎮之盛，削其兵柄，收其賦入，自節度以下，第坐給奉祿，或方面有警，則總師出討，事已，則兵歸宿衞，將還本鎮。彼邊方世襲，宜異於此，而誤以朔方李彝興、靈武馮繼業一切亦徙內地。自此靈、夏仰中國戍守，千里運糧，兵民並困。<BR><BR> </p><p>　　其後靈武失守，而趙德明懼王師問罪，願為藩臣。于時若止棄靈、夏、綏、銀，與之限山為界，則無今日之患矣。而以靈、夏兩州及山界蕃漢戶并授德明，故蓄甲治兵，漸窺邊隙，鄜延、環慶、涇原、秦隴所以不能弛備也。<BR><BR> </p><p>　　今元昊嗣國，政刑慘酷，衆叛親離，復與唃厮囉搆怨，此乃天亡之時。臣聞寇不可玩，敵不可縱。或元昊不能自立，別有酋豪代之，西與唃厮囉復平，北約契丹為表裏，則何以制其侵軼？今元昊國勢未彊，若乘此用鄜廷、環慶、涇原、秦隴四路兵馬，分兩道，益以蕃漢弓箭手，精兵可得二十萬，三倍元昊之衆，轉粮二百里，不出一月，可收山界洪、宥等州。招集土豪，縻之以職，自防禦使以下、刺史以上，第封之，給以衣祿金帛；又以土人補將校，使勇者貪於祿，富者安於家，不期月而人心自定。及遣使諭唃厮囉，綬以靈武節度，使撓河外族帳，以窘元昊。復出麟、府、石州蕃漢步騎，獵取河西部族，招其酋帥，離其部衆，然後以大軍繼之，元昊不過鼠竄為窮寇爾，何所為哉！<BR><BR> </p><p>　　且靈、夏、綏、銀地不產五穀，人不習險阻，每歲資糧，取足洪、宥。而洪、宥州羌戶勁勇善戰，夏人恃此以為肘腋。我苟得之，以山為界，憑高據險，下瞰沙漠，各列堡障，量以戎兵鎮守，此天險也。廟朝之謀，不知出此，而爭靈、夏、綏、銀，連年調發，老師費財，以致中國疲弊，小醜猖獗，此議臣之罪也。<BR><BR> </p><p>　　今朝廷或貸元昊罪，更示含容，不惟宿兵轉多，經費尤甚。萬一元昊潛結契丹，互為掎角，則我一身二疾，不可並治。必輕者為先，重者為後，如何減兵以應河北？請召邊臣，與二府定守禦長策。<BR><BR> </p><p>　　疏奏未報。<BR><BR> </p><p>　　屬元昊盛兵攻保安軍，時平屯慶州，范雍以書召平，平率兵與石元孫合軍趨土門。既又有告敵兵破金明、圍延州者，雍復召平與元孫救延州。平素輕敵，督騎兵晝夜倍道行，明日，至萬安鎮。平先發，步軍繼進，夜至三川口西十里止營，遣騎兵先趨延州爭門。時鄜延路駐泊都監黃德和將二千餘人，屯保安北碎金谷，巡檢万俟政、郭遵各將所部分屯，范雍皆召之為外援，平亦使人趣其行。詰旦，步兵未至，平與元孫還逆之。行二十里，乃遇步兵，及德和、万俟政、郭遵所將兵悉至，將步騎萬餘結陣東行五里，與敵遇。<BR><BR> </p><p>　　時平地雪數寸，平與敵皆為偃月陣相嚮。有頃，敵兵涉水為橫陣，郭遵及忠佐王信薄之，不能入。官軍並進，殺數百人，乃退。敵復蔽盾為陣，官軍復擊卻之，奪盾，殺獲及溺水死者幾千人。平左耳、右頸中流矢。日暮，戰士上首功及所獲馬，平曰：「戰方急，爾各誌之，皆當重賞汝。」語未已，敵以輕兵薄戰，官軍引卻二十步。黃德和居陣後，望見軍卻，率麾下走保西南山，衆從之，皆潰。平遣其子宜孫馳追德和，執轡語曰：「當勒兵還，併力抗敵，奈何先奔？」德和不從，驅馬遁赴甘泉。平遣軍校杖劍遮留士卒，得千餘人。轉鬥三日，賊退還水東。平率餘衆保西南山，立七柵自固。敵夜使人叩柵，問大將安在，士不應。復使人偽為戍卒，遞文移平，平殺之。夜四鼓，敵環營謼曰：「如許殘兵，不降何待！」平旦，敵酋舉鞭麾騎，自山四出合擊，絕官軍為二，遂與元孫皆被執。<BR><BR> </p><p>　　初，德和言平降賊，朝廷發禁兵圍其家。及命殿中侍御史文彥博即河中府置獄，遣龐籍往訊焉，具得其實。遂釋其家，德和坐腰斬。而延州吏民亦詣闕訴平戰沒狀，遂贈朔方軍節度使兼侍中，謚壯武，賜信陵坊第，封其妻趙氏為南陽郡太夫人，子孫及諸弟皆優遷，未官者錄之。其後降羌多言平在興州未死，生子于賊中。及石元孫歸，乃知平戰時被執，後沒于興州。弟兼濟。<BR><BR> </p><p>　　兼濟字寶臣，以父蔭補三班奉職。善騎射，讀兵書知大旨。為襄州兵馬監押。漢江暴漲，兼濟解衣涉水，率衆捍城，州賴以完。擢閤門祗候、雄霸州界河巡檢，徙晉、絳、澤、潞都巡檢使。歲饑，太行多盜，禽二百餘人。改左侍禁、鄜延路兵馬都監，權知保安軍，歷同提點陝西、河東刑獄，徙知籠竿城。<BR><BR> </p><p>　　夏人寇邊，衆號數萬，兼濟將兵千餘，轉戰至黑松林，敗之。屬其兄平戰沒于三川口，特授內殿崇班、知原州。入辭，仁宗慰勉之曰：「國憂未弭，家仇未報，不可不力也。」屬戶明珠族叛，諸將欲亟討。兼濟第日縱飲擊鞠，繆為不知，以疑其意。既而叛者自潰，乃追襲之，射殺其酋長，收餘衆以歸。徙寧州，破靳厮韈砦，徙鄜州。<BR><BR> </p><p>　　元昊既稱藩，徙梓夔路鈐轄，又徙知鎮戎軍。兼濟御下嚴急，轉運使言士心多怨，請徙諸內地。改涇原路鈐轄，復知寧州，又知原州，徙冀州、廣信軍。累遷文思使、惠州刺史、河北緣邊安撫副使，擢西上閤門使、同管勾三班院，出知雄州。<BR><BR> </p><p>　　先是，邊民避罪逃者，契丹輒納之，守將畏事不敢詰，兼濟悉移檄責還。徙冀州，踰月，改忻州，復管勾三班院，卒。<BR><BR> </p><p>　　郭遵者，開封人也，家世以武功稱。遵少隸軍籍，稍遷殿前指揮使。乾興中，改左班殿直、并代路巡檢。遷右侍禁、慶州柔遠砦兵馬監押。召試騎射優等，遷左侍禁、閤門祗候。為秦州三陽砦主，徙延州西路都巡檢使。<BR><BR> </p><p>　　元昊寇延州，遵以裨將屬劉平，遇敵，馳馬入敵陣，殺傷數十人。敵出驍將揚言當遵，遵揮鐵杵破其腦，兩軍皆大呼。復持鐵槍進，所向披靡。會黃德和引兵先潰，敵戰益急。遵奮擊，期必死，獨出入行間。軍稍卻，即復馬以殿，又持大矟橫突之。敵知不可敵，使人持大絭索立高處迎遵馬，輒為遵所斷。因縱遵使深入，攢兵注射之，中馬，馬踠仆地，被殺。特贈果州團練使。以其父斌為太子右清道率府副率；母賀，封仁壽郡君；妻尹，安康郡君；弟青右侍禁，逵三班奉職。四子尚幼，仁宗悉為賜名，忠嗣西頭供奉官，忠紹左侍禁，忠裔右侍禁，忠緒左班殿直。女舊為尼，亦賜紫方袍。<BR><BR> </p><p>　　遵用鐵杵、槍、矟共九十斤，其後耕者得其器于戰處，皇祐中，乃併與其衣冠葬之河南。逵自有傳。<BR><BR> </p><p>　　任福字祐之，其先河東人，後徙開封。咸平中，補衞士，由殿前諸班累遷至遙郡刺史。元昊反，除莫州刺史、嵐石隰州緣邊都巡檢使。既辭，奏曰：「河東地介大河，斥堠疏闊，願嚴守備，以戒不虞。」仁宗善之，命知隴州，擢秦鳳路馬步軍副總管。詔陝西增城壘、器械，福受命四十日，而戰守之備皆具。以忻州團練使為鄜延路副總管、管勾延州東路蕃部事。<BR><BR> </p><p>　　尋知慶州，復兼環慶路副總管。上言：「慶州去蕃族不遠，願勒兵境上，按亭堡，謹斥堠。」因經度所過山川道路，以為緩急攻守之備。帝益善之，聽便宜從事。<BR><BR> </p><p>　　夏人寇保安、鎮戎軍，福與子懷亮、姪壻成暠自華池鳳川鎮聲言巡邊，召諸將牽制敵勢。行至柔遠砦，犒蕃部，即席部分諸將，攻白豹城。夜漏未盡，抵城下，四面合擊。平明，破其城，縱兵大掠，焚巢穴，獲牛馬、橐駝七千有餘，委聚方四十里，平骨咩等四十一族。以功拜龍神衞四廂都指揮使、賀州防禦使，改侍衞馬軍都虞候。<BR><BR> </p><p>　　康定二年春，朝廷欲發涇原、鄜延兩路兵西討，詔福詣涇原計事。會安撫副使韓琦行邊趨涇原，聞元昊謀寇渭州，琦亟趨鎮戎軍，盡出其兵，又募敢勇得萬八千人，使福將之。以耿傅參軍事，涇原路駐泊都監桑懌為先鋒，鈐轄朱觀、都監武英、涇州都監王珪各以所部從福節制。琦戒福等併兵，自懷遠城趨得勝砦，至羊牧隆城，出敵之後。諸砦相距纔四十里，道近粮餉便，度勢未可戰，則據險設伏，待其歸邀擊之。<BR><BR> </p><p>　　福引輕騎數千，趨懷遠城捺龍川，遇鎮戎軍西路巡檢常鼎、劉肅，與敵戰于張家堡南，斬首數百。夏人棄馬羊橐駝佯北，懌引騎趨之，福踵其後。諜傳敵兵少，福等頗易之。薄暮，與懌合軍屯好水川，觀、英屯龍落川，相距隔山五里，約翌日會兵川口。路既遠，芻餉不繼，士馬乏食已三日。追奔至籠竿城北，遇夏軍，循川行，出六盤山下，距羊牧隆城五里結陣，諸將方知墮敵計，勢不可留，遂前格戰。懌馳犯其鋒，福陣未成列，賊縱鐵騎突之，自辰至午，陣動，衆傅山欲據勝地。俄伏發，自山背下擊，士卒多墜崖塹，相覆壓，懌、肅戰死。敵分兵數千，斷官軍後，福力戰，身被十餘矢。有小校劉進者，勸福自免。福曰：「吾為大將，兵敗，以死報國爾。」揮四刃鐵簡，挺身決鬥，槍中左頰，絕其喉而死。<BR><BR> </p><p>　　乃併兵攻觀、英。戰既合，王珪自羊牧隆城引兵四千，陣于觀軍之西；渭州駐泊都監趙津將瓦亭騎兵二千繼至。珪屢出略陣，陣堅不可破，英重傷，不能視軍。敵兵益至，官軍遂大潰，英、津、珪、傅皆死；內殿崇班訾贇、西頭供奉官王慶、侍禁李簡李禹亨劉鈞亦戰沒；軍校死者數十人，士死者六千餘人。唯觀以兵千餘保民垣，四嚮縱射，會暮，敵引去，與福戰處相距五里，然其敗不相聞也。福子懷亮亦死之。<BR><BR> </p><p>　　方元昊傾國入寇，福臨敵受命，所統皆非素撫之兵，既又分出趨利，故至於甚敗。奏至，帝震悼，贈福武勝軍節度使兼侍中，賜第一區，月給其家錢三萬，粟、麥四十斛。追封母為隴西郡太夫人，妻為琅琊郡夫人，錄其子及從子凡六人。<BR><BR> </p><p>　　王珪，開封人也。少拳勇，善騎射，能用鐵杵、鐵鞭。年十九，隸親從官，累遷殿前第一班押班，擢禮賓副使、涇州駐泊都監。<BR><BR> </p><p>　　康定初，元昊寇鎮戎軍，珪將三千騎為策先鋒，自瓦亭至師子堡，敵圍之數重，珪奮擊披靡，獲首級為多。叩鎮戎城，請益兵，不許。城中惟縋糗糧予之。師既飽，因語其下曰：「兵法，以寡擊衆必在暮，我兵少，乘其暮擊之，可得志也。」復馳入，有驍將持白幟植槍以詈曰：「誰敢與吾敵者！」槍直珪胸而傷右臂，珪左手以杵碎其腦。繼又一將復以槍進，珪挾其槍，以鞭擊殺之。一軍大驚，遂引去。珪亦以馬中箭而還，仁宗特遣使撫諭之；然以其下死傷亦多，止賜名馬二匹，黃金三十兩，裹創絹百匹；復下詔暴其功塞下，以厲諸將。<BR><BR> </p><p>　　是歲，改涇原路都監。明年，為本路行營都監，勒金字處置牌賜之，使得專誅殺。尋至黑山，焚敵族帳，獲首級、馬駝甚衆。會敵大入，以兵五千從任福屯好水川，連戰三日，諸將皆敗。任福陷圍中，望見麾幟猶在，珪欲援出之，軍校有顧望不進者，斬以徇。乃東望再拜曰：「非臣負國，臣力不能也，獨有死報爾。」乃復入戰，殺數十百人，鞭鐵撓曲，手掌盡裂，奮擊自若。馬中鏃，凡三易，猶馳擊殺數十人。矢中目，乃還，夜中卒。<BR><BR> </p><p>　　珪少通陰陽術數之學，始出戰，謂其家人曰：「我前後大小二十餘戰，殺敵多矣，今恐不得還。我死，可速去此，無為敵所仇也。」及敵攻瓦亭，購甚急，果如所料。鎮戎之戰，以所得二槍植山上，其後邊人即其處為立祠。贈金州觀察使，追封其妻安康郡君，錄其子光祖為西頭供奉官、閤門祗候，後為東上閤門使；光世，西頭供奉官；光嗣，左侍禁。<BR><BR> </p><p>　　武英字漢傑，太原人。父密，隨劉繼元歸朝，仕至侍禁、鎮定同巡檢。與契丹戰，沒于望都，贈西京左坊使，錄英為三班借職，以右班殿直為忻、代州同巡檢。會州將出獵，因留帳飲，英曰：「今空郡而來，萬一敵乘間入城，奈何？」既而敵百餘騎果入寇，英領衆左右馳射，悉禽獲之。以功遷左班殿直、監雄州榷場，改右侍禁、閤門祗候，為環州都巡檢使，徙洪德砦主，又徙慶州柔遠砦。<BR><BR> </p><p>　　元昊寇延州，英主兵攻後橋，以分敵勢。擢內殿承制、環慶路駐泊都監。破黨平族，又從任福破白豹城，遷禮賓副使，尋兼涇原行營都監。與任福合諸將戰張家堡，斬首數十百，敵棄羊馬偽遁。諸將皆趨利爭進，英以為前必有伏，衆不聽，已而伏發。福等既敗，英猶力戰，自辰至申，矢盡遇害。贈邢州觀察使。錄其子三班奉職永符為東頭供奉官、閤門祗候；永孚，西頭供奉官；永昌，左侍禁。姪永保，右班殿直；永錫，三班奉職。<BR><BR> </p><p>　　桑懌，開封雍丘人。勇力過人，善用劍及鐵簡，有謀略。其為人不甚長大，與人接，常祗畏若不自足，語言如不出其口，卒遇之，不知其勇且健也。兄慥，舉進士，有名。懌以再舉進士，不中。<BR><BR> </p><p>　　嘗遭大水，有粟二廩，將以舟載之，見百姓走避水者，遂棄其粟而載之，得皆不死。歲饑，聚人共食其粟，盡而止。後徙居汝、潁間，耕龍城廢田數頃以自給。<BR><BR> </p><p>　　諸縣多盜，懌自請補耆長，得往來察姦，因召里中惡少年戒曰：「盜不可為，吾不汝容也。」有頃，里老父子死未斂，盜夜脫其衣去，父不敢告縣。懌疑少年王生者，夜入其家，得其衣，不使之知也。明日，見而問之曰：「爾許我不為盜，今里中盜屍衣者，非爾邪？」少年色動，即推仆地，縛之，詰共盜者姓名，盡送縣，皆伏辜。<BR><BR> </p><p>　　嘗之郟城，遇尉出捕盜，招懌飲酒。與俱行，至賊所藏，尉怯甚，陽為不知，將去。懌曰：「賊在此，欲何之？」乃下馬，獨格殺數人，因盡縛之。又聞襄城有盜十許人，獨提一劍以往，殺數人，盡縛其餘，汝旁縣為之無盜。京西轉運使奏其事，補郟城尉。<BR><BR> </p><p>　　天聖中，河南諸縣多盜，轉運使奏移澠池尉。羣盜保青灰山，時出攘剽。有宿盜王伯者，尤為民害，朝廷每授巡檢使，必疏姓名使捕之。懌至官，巡檢偽為宣頭以示懌，牒招致之。懌不知其偽也，因挺身入賊中，與伯同臥起，十餘日，伯遂與懌出至山口，為巡檢伏兵所執，懌幾不免。懌曰：「巡檢懼無功爾。」即以伯與巡檢，使自為功。巡檢俘獻京師，而懌不復自言。朝廷知之，為黜巡檢，擢懌右班殿直、永安縣巡檢。<BR><BR> </p><p>　　明道末，京西旱蝗，有惡賊二十三人，樞密院召懌至京師，授以賊名姓，使往捕。懌曰：「盜畏吾名，必潰，潰則難得矣，宜先示之以怯。」至則閉柵，戒軍吏不得一人輒出。居數日，軍吏不知所為，數請出自效，輒不許。夜，與數卒變為盜服以出，跡盜所嘗行處。入民家，民皆走，獨一媼留，為具飲食，如事羣盜。懌歸，閉柵三日，復往，自攜具就媼饌，而以餘遺媼，媼以為真盜。乃稍就媼，與語及羣盜，一媼曰：「彼聞桑殿直來，皆遁去。近聞閉營不出，知其不足畏，今皆還矣，某在某處。」懌又三日往，厚遺之，遂以實告曰：「我桑殿直也，為我察其實而慎勿泄。」後三日復來，於是媼盡得居處之實以告。懌明日部分軍士，盡擒諸盜。其尤強梁者，懌自馳馬以往，士卒不及從，惟四騎追之，遂與賊遇，手殺三人。凡二十三人者，一日皆獲。<BR><BR> </p><p>　　還京師，樞密吏求銀，為致閤門祗候。懌曰：「用賂得官，非我欲，况貧無銀；有，固不可也。」吏怒，匿其功狀，止免其短使而已。除兵馬監押，未行，會宜州蠻叛，殺海上巡檢，官軍不能制，因命懌往，盡手殺之。還，乃授閤門祗候。懌曰：「是行也，非獨吾功，位有居吾上者，吾乃其佐也。今彼留而我還我賞厚而彼輕，得不疑我蓋其功而自伐乎？受之，徒慚吾心。」將讓其賞以歸己上者。或譏以好名，懌歎曰：「士顧其心如何爾，當自信其心以行，若欲避名，則善皆不可為也。」益辭之，不許。<BR><BR> </p><p>　　寶元初，遷西頭供奉官、廣西駐泊都監。元昊反，參知政事宋庠薦其有勇略，遷內殿崇班、鄜延路兵馬都監。踰月，徙涇原路，屯鎮戎軍，與任福遇敵于好水川，力戰而死。贈解州防禦使；子湜皇城使。<BR><BR> </p><p>　　耿傅字公弼，河南人。祖昭化，為蜀州司戶參軍。盜據城，欲脅以官，昭化大罵，至斷手足，不屈而死。<BR><BR> </p><p>　　傅少喜俠尚氣，初以父蔭為三班奉職，換伊陽縣尉，歷明州司理參軍，遷將作監丞、知永寧縣。河南守宋綬薦其材，遷通判儀州，徙慶州。時議進兵西討，以傅督一道糧饋。<BR><BR> </p><p>　　會元昊入寇，參任福行營軍事，遇敵姚家川，諸將失利，敵騎益至，武英勸傅避去，傅不答。英歎曰：「英當死，君文吏，無軍責，奈何與英俱死？」朱觀亦白傅少避賊鋒，而傅愈前，指顧自若，被數創，乃死。<BR><BR> </p><p>　　始，傅與觀營籠落川，夜作書遺福，以其日小勝，前與敵大軍遇，深以持重戒之。自寫題觀名，以致福軍中。傅死後，韓琦得其書於隨軍孔目官彭忠，奏上之。詔贈傅右諫議大夫，官其子瑗為太常寺太祝，璩為太常寺奉禮郎，璋為將作監主簿，珪試秘書省校書郎，琬同學究出身。<BR><BR> </p><p>　　王仲寶字器之，密州高密人。初為刑部史，補齊州章丘尉。以捕羣盜六十餘人有功，用開封府判官鞠仲謀薦，召對，改右班殿直，為鎮、定、保、深、永寧、天雄六州軍巡檢。又以捕賊功，遷左班，徙河北西路提舉捉賊，擒磁州名賊王遇仙、博州孫流油輩，凡四十人。<BR><BR> </p><p>　　夜有盜叩戶外乞降，左右欲殺之，為首級論功，仲寶不可，納舍中使寢。擢閤門祗候，命乘驛捕登州海賊百餘人，獲之。還，為河北提舉捉賊，又捕斬百餘人。知信安軍，復為河北提舉捉賊。有盜百餘依西山，官軍不能捕，仲寶悉招出，隸軍籍，奏以自隨。徙澤潞晉絳慈隰、威勝軍巡檢使，至官才八日，獲太行山宿賊八十人。累賜金帛、緡錢。使契丹，積遷內殿承制。<BR><BR> </p><p>　　天聖初，知鎮戎軍，改供備庫副使。破康奴族，獲首領百五十、羊馬七千，詔奬其功。凡五年，還，巡護惠民河堤岸，遷供備庫使、麟府路兵馬鈐轄、知麟州。會鎮戎軍蕃族內寇，徙涇原路鈐轄，復知鎮戎軍，又徙原、環二州。以西京左藏庫使、惠州刺史知利州，徙并、代州鈐轄，改西上閤門使。建言：「緣邊博糴，屬羌苦之，數逃去。請寬其法，使得復業，以捍邊境。」久之，遷東上閤門使。<BR><BR> </p><p>　　元昊寇延州，仲寶將兵至賀蘭谷，以分兵勢，敗蕃將羅逋于長雞嶺。遷四方館使，領濮州團練使，為涇原路總管、安撫副使兼管勾秦鳳路軍馬事。與西羌戰六盤山，俘馘數百人。<BR><BR> </p><p>　　時任福大敗好水川，別將朱觀被圍于姚家堡，仲寶以兵救之，拔觀出圍，乘以從馬。時諸將皆沒，獨仲寶與觀得還。徙環慶路副都總管、知慶州。未幾，兼本路經略安撫、招討副使。破金湯城，復賜詔奬諭，徙澶州副總管。安撫使范仲淹以仲寶武幹未衰，奏留之。明年，以磁州防禦使知代州，除左屯衞大將軍致仕，卒。<BR><BR> </p><p>　　論曰：元昊乘中國弛備，悉衆寇邊，王師大衄者三，夫豈天時不利哉？亦人謀而已。好水之敗，諸將力戰以死。噫，趨利以違節度，固失計矣；然秉義不屈，庶幾烈士者哉！</p>
<div class='pn'><p class='pre'>上一节：<a href='第八十三章-卷八十三-原文.html'>第八十三章-卷八十三</a></p><p class='next'>下一节：<a href='第八十五章-卷八十五-原文.html'>第八十五章-卷八十五</a></p></div></body>
</html>
