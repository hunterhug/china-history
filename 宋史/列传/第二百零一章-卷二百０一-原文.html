<!DOCTYPE html>
<html>
<head>
  <meta charset="UTF-8">
  <title>宋史-列传-第二百零一章-卷二百０一-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-列传<a href='../宋史.html#列传'>：目录</a></p>
</div>
<div class='pn'><p class='pre'>上一节：<a href='第二百章-卷二百-原文.html'>第二百章-卷二百</a></p><p class='next'>下一节：<a href='第二百零二章-卷二百０二-原文.html'>第二百零二章-卷二百０二</a></p></div>
</div>

<h1>第二百零一章-卷二百０一<span style='font-size:small'> 原文</span></h1>
<p>穆脩　石延年劉潛附　蕭貫　蘇舜欽　尹源　黃亢　黃鑒　楊蟠　顏太初　郭忠恕<BR><BR> </p><p>　　穆脩字伯長，鄆州人。幼嗜學，不事章句。真宗東封，詔舉齊、魯經行之士，脩預選，賜進士出身，調泰州司理參軍。負才，與衆齟齬，通判忌之，使人誣告其罪，貶池州。中道亡至京師，叩登聞鼓訴冤。不報。居貶所歲餘，遇赦得釋，迎母居京師，間出遊匄以給養。久之，補潁州文學參軍，徙蔡州。明道中，卒。<BR><BR> </p><p>　　脩性剛介，好論斥時病，詆誚權貴，人欲與交結，往往拒之。張知白守亳，亳有豪士作佛廟成，知白使人召脩作記，記成，不書士名。士以白金五百遺脩為壽，且求載名于記，脩投金庭下，俶裝去郡。士謝之，終不受，且曰：「吾寧糊口為旅人，終不以匪人污吾文也。」宰相欲識脩，且將用為學官，脩終不往見。母死，自負櫬以葬，日誦孝經、喪記，不飯浮屠為佛事。<BR><BR> </p><p>　　自五代文敝，國初，柳開始為古文。其後，楊億、劉筠尚聲偶之辭，天下學者靡然從之；脩於是時獨以古文稱，蘇舜欽兄弟多從之游。脩雖窮死，然一時士大夫稱能文者必曰穆參軍。<BR><BR> </p><p>　　慶曆中，祖無擇訪得所著詩、書、序、記、誌等數十首，集為三卷。<BR><BR> </p><p>　　石延年字曼卿，先世幽州人。晉以幽州遺契丹，其祖舉旅南走，家于宋城。延年為人，跌宕任氣節，讀書通大略，為文勁健，於詩最工而善書。<BR><BR> </p><p>　　累舉進士，不中。真宗錄三舉進士，以為三班奉職，延年恥不就。張知白素奇之，謂曰：「母老乃擇祿耶？」延年不得已就命。後以右班殿直改太常寺太祝，知金鄉縣，有治名。用薦者通判乾寧軍，徙永靜軍，為大理評事、館閣校勘，歷光祿、大理寺丞，上書章獻太后，請還政天子。太后崩，范諷欲引延年，延年力止之。後諷敗，延年坐與諷善，落職通判海州。久之，為祕閣校理，遷太子中允，同判登聞鼓院。<BR><BR> </p><p>　　嘗上言天下不識戰三十餘年，請為二邊之備。不報。及元昊反，始思其言，召見，稍用其說。命往河東籍鄉兵，凡得十數萬，時邊將遂欲以扞賊，延年笑曰：「此得吾粗也。夫不教之兵勇怯相雜，若怯者見敵而動，則勇者亦牽而潰矣。今既不暇教，宜募其敢行者，則人人皆勝兵也。」又嘗請募人使唃廝囉及回鶻舉兵攻元昊，帝嘉納之。<BR><BR> </p><p>　　延年喜劇飲，嘗與劉潛造王氏酒樓對飲，終日不交一言。王氏怪其飲多，以為非常人，益奉美酒肴果，二人飲啖自若，至夕無酒色，相揖而去。明日，都下傳王氏酒樓有二仙來飲，已乃知劉、石也。延年雖酣放，若不可攖以世務，然與人論天下事，是非無不當。<BR><BR> </p><p>　　初，與天章閣待制吳遵路同使河東，及卒，遵路言於朝廷，特官其一子。<BR><BR> </p><p>　　劉潛字仲方，曹州定陶人。少卓逸有大志，好為古文，以進士起家。為淄州軍事推官。嘗知蓬萊縣，代還，過鄆州，方與曼卿飲，聞母暴疾亟歸。母死，潛一慟遂絕，其妻復撫潛大號而死。時人傷之，曰：「子死于孝，妻死于義。」<BR><BR> </p><p>　　同時以文學稱京東者，齊州歷城有李冠，舉進士不第，得同三禮出身，調乾寧主簿，卒。有東皋集二十卷。<BR><BR> </p><p>　　蕭貫字貫之，臨江軍新喻人。俊邁能文，尚氣概。舉進士甲科，為大理評事，通判安、宿二州，遷太子中允、直史館。仁宗即位，進太常丞、同判禮院。歷吏部南曹、開封府推官、三司鹽鐵判官，為京東轉運使。<BR><BR> </p><p>　　時提舉捉賊劉舜卿善捕盜，號「劉鐵彈」，恃功為不法，前後畏其凶悍，莫敢治。貫至，發之，廢為民。徙江東，改知洪州，累遷尚書刑部員外郎。坐前使江東不察所部吏受賕，降知饒州。<BR><BR> </p><p>　　有撫州司法參軍孫齊者，初以明法得官，以其妻杜氏留里中，而紿娶周氏入蜀。後周欲訴于官，齊斷髮誓出杜氏。久之，又納倡陳氏，挈周所生子之撫州。未踰月，周氏至，齊捽置廡下，出偽券曰：「若慵婢也，敢爾邪！」乃殺其所生子。周訴于州及轉運使，皆不受。人或告之曰：「得知饒州蕭史君者訴之，事當白矣。」周氏以布衣書姓名，乞食道上，馳告貫。撫非所部，而貫特為治之；更赦，猶編管齊濠州。遷兵部員外郎，召還，將試知制誥，會營建獻、懿二皇太后陵，未及試而卒。<BR><BR> </p><p>　　貫臨事敢為，不苟合於時。初，感疾，夢綠衣中人召至帝所，賦禁中曉寒歌，詞語清麗，人以比唐李賀。<BR><BR> </p><p>　　蘇舜欽字子美，參知政事易簡之孫。父耆，有才名，嘗為工部郎中，直集賢院。舜欽少慷慨有大志，狀貌怪偉。當天聖中，學者為文多病偶對，獨舜欽與河南穆脩好為古文、歌詩，一時豪俊多從之游。<BR><BR> </p><p>　　初以父任補太廟齋郎，調滎陽縣尉。玉清昭應宮災，舜欽年二十一，詣登聞鼓院上疏曰：<BR><BR> </p><p>　　烈士不避鈇鉞而進諫，明君不諱過失而納忠，是以懷策者必吐上前，蓄冤者無至腹誹。然言之難不如容之難，容之難不如行之難，有言之必容之行之，則三代之主也，幸陛下留聽焉。<BR><BR> </p><p>　　臣觀今歲自春徂夏，霖雨陰晦未嘗少止，農田被菑者幾於十九。臣以謂任用失人、政令多過、賞罰弗中之所召也。天之降災，欲悟陛下，而大臣歸咎于刑獄之濫，陛下聽之，故肆赦天下以為禳救。如此則是殺人者不死，傷人者不抵罪，而欲以合天意也。古者斷决滯訟以平水旱，不聞用赦，故赦下之後，陰霾及今。前志曰：「積陰生陽，陽生則火災見焉。」乘夏之氣發洩於玉清宮，震雨雜下，烈焰四起，樓觀萬疊，數刻而盡，非慢於火備，乃天之垂戒也。陛下當降服、減膳、避正寢，責躬罪己，下哀痛之詔，罷非業之作，拯失職之民，察輔弼及左右無裨國體者罷之，竊弄權威者去之；念政刑之失，收芻蕘之論，庶幾所以變災為祐。<BR><BR> </p><p>　　浹日之間，未聞為此，而將計工役以圖修復，都下之人聞者駭惑，聚首橫議，咸謂非宜。皆曰章聖皇帝勤儉十餘年，天下富庶，帑府流衍，乃作斯宮，及其畢功，海內虛竭。陛下即位未及十年，數遭水旱，雖征賦咸入，而百姓困乏。若大興土木，則費用不知紀極，財力耗于內，百姓勞于下，內耗下勞，何以為國！况天災之，己違之，是欲競天，無省己之意。逆天不祥，安己難任，欲祈厚貺，其可得乎！今為陛下計，莫若來吉士，去佞人，修德以勤至治，使百姓足給而征稅寬減，則可以謝天意而安民情矣。<BR><BR> </p><p>　　夫賢君見變，修道除凶，亂世無象，天不譴告。今幸天見之變，是陛下修己之日，豈可忽哉！昔漢元帝三年，茂陵白鶴館災，詔曰：「迺者火災降於孝武園館，朕戰慄恐懼，不燭變異，罪在朕躬。羣有司又不肯極言朕過，以至于斯，將何寤焉！」夫茂陵不及上都，白鶴館大不及此宮，彼尚降詔四方，以求己過，是知帝王憂危念治，汲汲如此。臣又按五行志：賢佞分別，官人有敘，率由舊章，禮重功勳，則火得其性。若信道不篤，或耀虛偽，讒夫昌，邪勝正，則火失其性，自上而降。及濫炎妄起，燔宗廟，燒宮室，雖興師徒而不能救。魯成公三年，新宮災，劉向謂成公信三桓子孫之讒、逐父臣之應。襄公九年春，宋火，劉向謂宋公聽讒、逐其大夫華弱奔魯之應。今宮災豈亦有是乎？願陛下拱默內省而追革之，罷再造之勞，述前世之法，天下之幸也。<BR><BR> </p><p>　　又上書曰：<BR><BR> </p><p>　　歷觀前代聖神之君，好聞讜議，蓋以四海至遠，民有隱慝，不可以徧照，故無間愚賤之言而擇用之。然後朝無遺政，物無遁情，雖有佞臣，邪謀莫得而進也。<BR><BR> </p><p>　　臣覩乙亥詔書，戒越職言事，播告四方，無不驚惑，往往竊議，恐非出陛下之意。蓋陛下即位以來，屢詔羣下勤求直言，使百僚轉對，置匭函，設直言極諫科。今詔書頓異前事，豈非大臣壅蔽陛下聰明，杜塞忠良之口，不惟虧損朝政，實亦自取覆亡之道。夫納善進賢，宰相之事，蔽君自任，未或不亡。今諫官、御史悉出其門，但希旨意，即獲美官，多士盈庭，噤不得語。陛下拱默，何由盡聞天下之事乎？<BR><BR> </p><p>　　前孔道輔、范仲淹剛直不撓，致位臺諫，後雖改他官，不忘獻納。二臣者非不知緘口數年，坐得卿輔，蓋不敢負陛下委注之意。而皆罹中傷，竄謫而去，使正臣奪氣，鯁士咋舌，目覩時弊，口不敢論。<BR><BR> </p><p>　　昔晉侯問叔向曰：「國家之患孰為大？」對曰：「大臣持祿而不極諫，小臣畏罪而不敢言，下情不得上通，此患之大者。」故漢文感女子之說而肉刑是除，武帝聽三老之議而江充以族。肉刑古法，江充近臣，女子三老，愚耄疏隔之至也。蓋以義之所在，賤不可忽，二君從之，後世稱聖。况國家班設爵位，列陳豪英，故當責其公忠，安可教之循默？賞之使諫，尚恐不言；罪其敢言，孰肯獻納？物情閉塞，上位孤危，軫念于茲，可為驚怛！覬望陛下發德音，寢前詔，勤於采納，下及芻蕘，可以常守隆平，保全近輔。<BR><BR> </p><p>　　尋舉進士，改光祿寺主簿，知長垣縣，遷大理評事，監在京店宅務。康定中，河東地震，舜欽詣匭通疏曰：<BR><BR> </p><p>　　臣聞河東地大震裂，涌水壞屋廬城堞，殺民畜幾十萬，歷旬不止。始聞惶駭疑惑。竊思自編策所紀前代衰微喪亂之世，亦未嘗有此大變。今四聖接統，內外平寧，戎夷交歡，兵革偃息，固與夫衰微喪亂之世異，何災變之作反過之耶？且妖祥之興，神實尸之，各以類告，未嘗妄也。天人之應，古今之鑒，大可恐懼。豈王者安於逸豫、信任近臣而不省政事乎？廟堂之上，有非才冒祿、竊弄威福而侵上事者乎？又豈施設之政有不便民者乎？深宮之中，有陰教不謹以媚道進者乎？西北羌夷有背盟犯順之心乎？<BR><BR> </p><p>　　臣從遠方來，不知近事，心疑而口不敢道也。所怪者，朝廷見此大異，不修闕政，以厭天戒、安民心，默然不恤，如無事之時；諫官、御史不聞進牘鋪白災害之端，以開上心。然民情洶洶，聚首橫議，咸有憂悸之色。<BR><BR> </p><p>　　臣以世受君祿，身齒國命，涵濡惠澤，以長此軀，目覩心思，驚怛流汗，欲盡吐肝膽，以拜封奏。又見范仲淹以剛直忤姦臣，言不用而身竄謫，降詔天下，不許越職言事。臣不避權右，必恐橫罹中傷，無補於國，因自悲嗟，不知所措。<BR><BR> </p><p>　　既而孟春之初，雷震暴作，臣以謂國家闕失，衆臣莫敢為陛下言者，唯天丁寧以告陛下。陛下果能沛發明詔，許羣臣皆得獻言，臣初聞之踴躍欣抃。旬日間頗有言事者，其間豈無切中時病，而未聞朝廷舉而行之，是亦收虛言而不根實效也。臣聞唯誠可以應天，唯實可以安民，今應天不以誠，安民不以實，徒布空文，增人太息耳，將何以謝神靈而救弊亂也！豈大臣蒙塞天聽，不為陛下行之？豈言事迂闊無所取，不足行也？臣竊見綱紀隳敗，政化闕失，其事甚衆，不可概舉，謹條大者二事以聞：<BR><BR> </p><p>　　一曰正心。夫治國如治家，治家者先修己，修己者先正心，心正則神明集而萬務理。今民間傳陛下比年稍邇俳優賤人，燕樂踰節，賜予過度。燕樂踰節則蕩，賜予過度則侈。蕩則政事不親，侈則用度不足。臣竊觀國史，見祖宗日視朝，旰昃方罷，猶坐於後苑，門有白事者，立得召對，委曲詢訪，小善必納。真宗末年不豫，始間日視事。今陛下春秋鼎盛，實宵衣旰食求治之秋，而乃隔日御殿，此政事不親也。又府庫匱竭，民鮮蓋藏，誅斂科率，殆無虛日。計度經費，二十倍於祖宗時，此用度不足也。政事不親，用度不足，誠國大憂。臣望陛下修己以御人，洗心以鑒物，勤聽斷，舍燕安，放棄優諧近習之纖人，親近剛明鯁直之良士。因此災變，以思永圖，則天下幸甚。<BR><BR> </p><p>　　其二曰擇賢。夫明主勞於求賢而逸於任使，然盈庭之士不須盡擇，在擇一二輔臣及御史、諫官而已。陛下用人尚未慎擇。昨王隨自吏部侍郎遷門下侍郎平章事，超越十資，復為上相。此乃非常之恩，必待非常之才，而隨虛庸邪諂，非輔相之器，降麻之後，物論沸騰。故疾纏其身，災仍於國，此亦天意愛惜我朝，陛下鑒之哉！且石中立頃在朝行，以詼諧自任，士人或有宴集，必置席間，聽其語言，以資笑噱。今處之近輔，不聞嘉謀，物望甚輕，人情所忽，使災害屢降而朝廷不尊，蓋近臣多非才者。陛下左右尚如此，天下官吏可知也。實恐遠人輕笑中國，宜即行罷免，別選賢才。又張觀為御史中丞，高若訥為司諫，二人者皆登高第，頗以文詞進，而溫和軟懦，無剛鯁敢言之氣。斯皆執政引拔建置，欲其慎默，不敢舉揚其私，時有所言，則必暗相關說，旁人窺之，甚可笑也。故御史、諫官之任，臣欲陛下親擇之，不令出執政門下。臺諫官既得其人，則近臣不敢為過，乃馭下之策也。<BR><BR> </p><p>　　臣以謂陛下身既勤儉，輔弼、臺諫又皆得人，則天下何憂不治，災異何由而生，惟陛下少留意焉。<BR><BR> </p><p>　　范仲淹薦其才，召試，為集賢校理，監進奏院。舜欽娶宰相杜衍女，衍時與仲淹、富弼在政府，多引用一時聞人，欲更張庶事。御史中丞王拱辰等不便其所為。會進奏院祠神，舜欽與右班殿直劉巽輒用鬻故紙公錢召妓樂，間夕會賓客。拱辰廉得之，諷其屬魚周詢等劾奏，因欲搖動衍。事下開封府劾治，於是舜欽與巽俱坐自盜除名，同時會者皆知名士，因緣得罪逐出四方者十餘人。世以為過薄，而拱辰等方自喜曰：「吾一舉網盡矣。」<BR><BR> </p><p>　　舜欽既放廢，寓于吳中，其友人韓維責以世居京師而去離都下，隔絕親交。舜欽報書曰：<BR><BR> </p><p>　　蒙聞責以兄弟在京師，不以義相就，獨羈外數千里，自取愁苦。予豈無親戚之情，豈不知會合之樂也？安肯舍安逸而甘愁苦哉！<BR><BR> </p><p>　　昨在京師，不敢犯人顏色，不敢議論時事，隨衆上下，心志蟠屈不開，固亦極矣。不幸適在疑嫌之地，不能决然早自引去，致不測之禍，捽去下吏，人無敢言，友讎一波，共起謗議。被廢之後，喧然未已，更欲置之死地然後為快。來者往往鉤賾言語，欲以傳播，好意相恤者幾希矣。故閉戶不敢與相見，如避兵寇。偷俗如此，安可久居其間！遂超然遠舉，羈泊於江湖之上，不唯衣食之累，實亦少避機穽也。<BR><BR> </p><p>　　况血屬之多，資入之薄，持國見之矣。常相團聚，可乏衣食乎？不可也。可閉關常不與人接乎？不可也。與人接必與之言，與之言必與之還往，使人人皆如持國則可，不迨持國者必加釀惡言，喧布上下，使僕不能自明，則前日之事未為重也。<BR><BR> </p><p>　　都無此事，亦終日勞苦，應接之不暇，寒暑奔走塵土泥淖中，不能了人事，羸馬餓僕，日栖栖取辱於都城，使人指背譏笑哀閔，亦何顏面，安得不謂之愁苦哉！<BR><BR> </p><p>　　此雖與兄弟親戚相遠，而伏臘稍足，居室稍寬，無終日應接奔走之勞，耳目清曠，不設機關以待人，心安閑而體舒放。三商而眠，高舂而起，靜院明窗之下，羅列圖史琴樽以自愉悅，有興則泛小舟出盤、閶二門，吟嘯覽古於江山之間。渚茶、野釀足以銷憂，蓴鱸、稻蟹足以適口。又多高僧隱君子，佛廟勝絕，家有園林，珍花奇石，曲池高臺，魚鳥留連，不覺日暮。<BR><BR> </p><p>　　昔孔子作春秋而夷吳，又曰：「吾欲居九夷。」觀今之風俗，樂善好事，知予守道好學，皆欣然願來過從，不以罪人相遇，雖孔子復生，是亦必欲居此也。以彼此較之，孰為然哉！人生內有自得，外有所適，固亦樂矣，何必高位厚祿，役人以自奉養，然後為樂。今雖僑此，亦如仕宦南北，安可與親戚常相守耶！予窘迫，勢不得如持國意，必使我尸轉溝洫，肉餧豺虎，而後以為安所義，何其忍耶！詩曰：「凡今之人，莫如兄弟。」謂兄弟以恩，急難必相拯救。後章曰：「喪亂既平，既安且寧。雖有兄弟，不如友生。」謂友朋尚義，安寧之時，以禮義相琢磨。予於持國，外兄弟也。急難不相救，又於未安寧之際，欲以義相琢刻，雖古人所不能受，予欲不報，慮淺吾持國也。<BR><BR> </p><p>　　二年，得湖州長史，卒。舜欽數上書論朝廷事，在蘇州買水石作滄浪亭，益讀書，時發憤懣於歌詩，其體豪放，往往驚人。善草書，每酣酒落筆，爭為人所傳。及謫死，世尤惜之。妻杜氏有賢行。<BR><BR> </p><p>　　兄舜元字才翁，為人精悍任氣節，為歌詩亦豪健，尤善草書，舜欽不能及。官至尚書度支員外郎、三司度支判官。<BR><BR> </p><p>　　尹源字子漸，少博學彊記，與弟洙皆以文學知名。洙議論明辨，果於有為。源自晦，不矜飾，有所發即過人。初以祖蔭補三班借職，稍遷殿直。舉進士，為奉禮郎，累遷太常博士，歷知芮城、河陽、新鄭三縣，通判涇州。時知滄州劉渙坐專斬部卒，降知密州。源上書言：「渙為主將，部卒有罪不伏，笞輒呼萬歲，渙斬之不為過。以此謫渙，臣恐邊兵愈驕，輕視主將，所繫非輕也。」渙遂獲免。<BR><BR> </p><p>　　嘗作唐說及敘兵十篇上之。其唐說曰：<BR><BR> </p><p>　　世言唐所以亡，由諸侯之彊，此未極于理。夫弱唐者，諸侯也。唐既弱矣，而久不亡者，諸侯維之也。燕、趙、魏首亂唐制，專地而治，若古之建國，此諸侯之雄者，然皆恃唐為輕重。何則？假王命以相制則易而順，唐雖病之，亦不得而外焉。故河北順而聽命，則天下為亂者不能遂其亂；河北不順而變，則姦雄或附而起。德宗世，朱泚、李希烈始遂其僭而終敗亡者，田悅叛于前，武俊順于後也。憲宗討蜀、平夏、誅蔡、夷鄆，兵連四方而亂不生，卒成中興之功者，田氏稟命、王承宗歸國也。武宗將討劉稹之叛，先正三鎮，絕其連衡之計，而王誅以成。如是二百年，姦臣逆子專國命者有之，夷將相者有之，而不敢窺神器，非力不足，畏諸侯之勢也。<BR><BR> </p><p>　　及廣明之後，關東無復唐有，方鎮相侵伐者，猶以王室為名。及梁祖舉河南，劉仁恭輕戰而敗，羅氏內附，王鎔請盟，于時河北之事去矣。梁人一舉而代唐有國，諸侯莫能與之爭，其勢然也。向使以僖、昭之弱，乘巢、蔡之亂，而田承嗣守魏，王武俊、朱滔據燕、趙，彊相均，地相屬，其勢宜莫敢先動，况非義舉乎？如此雖梁祖之暴，不過取霸于一方耳，安能彊禪天下？故唐之弱者，以河北之彊也；唐之亡者，以河北之弱也。<BR><BR> </p><p>　　或曰：「諸侯彊則分天子之勢，子何議之過乎？」曰：「秦、隋之勢無分于諸侯，而亡速于唐，何如哉？」或曰：「唐之亡其由君失道乎？」曰：「君非失道，而才不至焉爾，其亡也，臣實主之。請極其說：唐太宗起艱難有天下，其用臣也，聽其言而盡其才，故君臣相親而至治安。以及後世，視太宗由茲而興，雖其聖不及，而任臣納諫之心一也。君有太宗之心，臣非太宗之臣，上聽其下，或不能辨其姦，下惑其上，無所不至，所以敗也。何哉？夫君一而臣衆，大聖之君不相繼而出，大姦之臣則世有之。大聖在上，則姦無所容，其臣莫不賢；苟君之才不能勝臣之姦，則雖有賢者不能進矣。如是，然未至於失道，猶失道也。明皇非不欲天下如貞觀之治，而馭臣之才不能勝林甫之姦，於是有祿山之禍。德宗非不欲平暴亂、安四方，而君人之術不能勝盧杞之邪，於是有朱泚之變。以至于僖、昭，其心皆欲去亂而即治也，而才不逮於明皇、德宗，輔臣之姦邪或過於林甫、盧杞，求國不亡，安可得已！然迹其事，君豈有失道乎？于時天下非無賢，由君不能主聽也。故至賢之主與夫失道之主，其興其亡，皆自取之，此繫乎君者也；中才之主，其臣正勝邪則治而安，邪勝正則亂而亡，此繫乎臣者也。然則唐之亡非君之為，臣之為也。」<BR><BR> </p><p>　　其敘兵曰：<BR><BR> </p><p>　　唐杜牧當會昌中河朔用兵，嘗為文數篇，上論歷代軍事利害，繼以本朝制兵、用將之得失，下參以當時事機。牧，儒者，位不顯，其術未嘗試，然識者謂牧知兵，雖古名將不能過。今觀牧所著，大要究極當世之務，不專狃古法，使時君可行而易為功，此其善也。<BR><BR> </p><p>　　今兵之利鈍所以與唐世異者，唐自中世以來，諸侯皆自募兵訓練，出攻入守，上下一志，故討淮西、青、冀、滄德、澤潞之叛，以至四征夷狄，大率假外兵以集事，朝廷所出神策禁軍，不過為聲援而已，故所至多有功。<BR><BR> </p><p>　　今則不然，國家患前世藩鎮之彊，凡天下所募驍勇，一萃於京師。雖濱塞諸郡，大者籍兵不踰數千，每歲防秋，則戍以禁兵，將帥任輕而勢分，軍事往往中御。愚謂此可以施於無事時，鎮中國，服豪傑心，苟戎夷侵軼，未必能取勝也。何則？兵主於外則勇，主於內則驕，勇生於勞，驕生於逸。夫外兵所習尚皆疆埸戰鬥勞苦之事，死生之命制之於將，故勇，勇而使之戰則多利；內兵居京都，日享安逸，加之以賞賚，未嘗服甲冑、荷戈戟，不知將帥號令之嚴，故驕，驕而勞之則怨，以之戰則多鈍。<BR><BR> </p><p>　　若唐之失，失於諸侯之不制，非失於外兵之彊，故有驕將，罕聞有驕兵。今之失，失於將太輕，而外兵不足以應敵，內兵鮮得其用，故有驕兵，不聞有驕將。且唐之所失者勢也，今之所失者制也。勢也者不得已也，制也者可為而不為也。<BR><BR> </p><p>　　然則為今之計當如何？曰：「稍革舊制，大募豪勇，益外兵之籍，俾足以戰敵。以內兵為聲勢，重邊將之任，使專一軍之事，而不得連州郡之勢，斯可以獲近利而亡後害也。<BR><BR> </p><p>　　餘文多不錄。<BR><BR> </p><p>　　趙元昊寇定川堡，葛懷敏發涇原兵救之，源是時通判慶州，遺懷敏書曰：「賊舉國而來，其利不在城堡，而兵法有不得而救者，宜駐兵瓦亭，擇利而後動。」懷敏不聽，以敗。范仲淹、韓琦薦其才，召試學士院。源素不喜賦，請以論易賦，主試者方以賦進，不悅其言，第其文下，除知懷州，卒。<BR><BR> </p><p>　　黃亢字清臣，建州浦城人也。母夢星殞于懷，掬而吞之，遂有娠。少奇穎過人，年十五，以文謁翰林學士章得象，得象奇之。遊錢塘，以詩贈處士林逋，逋尤激賞。時王隨知杭州，奏禁西湖為放生池，亢作詩數百言以諷，士人爭傳之。亢為人侏儒，不飾小節，對人野率，如不能言。然嗜學彊記，為文詞奇偉。卒，鄉人類其文為十二卷，號東溪集。<BR><BR> </p><p>　　黃鑑字唐卿，與亢同鄉里，少敏慧過人。舉進士，補桂陽監判官，為國子監直講。同郡楊億尤善其文詞，延置門下，由是知名。累遷太常博士，為國史院編修官。嘗詔館閣官後苑賞花，而鑑特預召。國史成，擢直集賢院。以母老，出通判蘇州，卒。<BR><BR> </p><p>　　楊蟠字公濟，章安人也。舉進士，為密、和二州推官。歐陽脩稱其詩。蘇軾知杭州，蟠通判州事，與軾倡酬居多。平生為詩數千篇，後知壽州，卒。<BR><BR> </p><p>　　顏太初字醇之，徐州彭城人，顏子四十七世孫。少博學，有雋才，慷慨好義。喜為詩，多譏切時事。天聖中，亳州衞真令黎德潤為吏誣構，死獄中，太初以詩發其冤，覽者壯之。文宣公孔聖祐卒，無子，除襲封且十年。是時有醫許希以鍼愈仁宗疾，拜賜已，西向拜扁鵲曰：「不敢忘師也！」帝為封扁鵲神應侯，立祠城西。太初作許希詩，指聖祐事以諷在位，又致書參知政事蔡齊，齊為言於上，遂以聖祐弟襲封。山東人范諷、石延年、劉潛之徒喜豪放劇飲，不循禮法，後生多慕之，太初作東州逸黨詩，孔道輔深器之。太初中進士後，為莒縣尉，因事忤轉運使，投劾去。久之，補閬中主簿。時范諷以罪貶，同黨皆坐斥，齊與道輔薦太初，上其嘗所為詩，召試中書，言者以為此嘲譏之辭，遂報改臨晉主簿。前此有太常博士宋武通判同州，與守爭事，恚死，守憾之，捃構其子以罪，發狂亦死，父子寓骨僧舍。時守方貴顯，無敢為直冤，太初因事至同州，葬武父子，蘇舜欽表其事于墓左。後移應天府戶曹參軍、南京國子監說書，卒。著書號洙南子，所居在鳧、繹兩山之間，號鳧繹處士。有集十卷，淳曜聯英二十卷。子復，嘉祐中，本郡敦遣至京師，召試舍人院，為奉議郎。<BR><BR> </p><p>　　郭忠恕字恕先，河南洛陽人。七歲能誦書屬文，舉童子及第，尤工篆籀。弱冠，漢湘陰公召之，忠恕拂衣遽辭去。周廣順中，召為宗正丞兼國子書學博士，改周易博士。建隆初，被酒與監察御史符昭文競於朝堂，御史彈奏，忠恕叱臺吏奪其奏，毀之，坐貶為乾州司戶參軍。乘醉毆從事范滌，擅離貶所，削籍配隸靈武。<BR><BR> </p><p>　　其後，流落不復求仕進，多游岐、雍、京、洛間，縱酒跅弛，逢人無貴賤輒呼「苗」。有佳山水即淹留，浹旬不能去。或踰月不食。盛暑暴露日中，體不沾汗，窮冬鑿河冰而浴，其傍凌澌消釋，人皆異之。<BR><BR> </p><p>　　尤善畫，所圖屋室重復之狀，頗極精妙。多游王侯公卿家，或待以美醞，豫張紈素倚於壁，乘興即畫之，苟意不欲而固請之，必怒而去，得者藏以為寶。太宗即位，聞其名，召赴闕，授國子監主簿，賜襲衣、銀帶、錢五萬，館於太學，令刊定歷代字書。<BR><BR> </p><p>　　忠恕性無檢局，放縱敗度，上憐其才，每優容之。益使酒，肆言謗讟，時擅鬻官物取其直，詔減死，决杖流登州。時太平興國二年。已行至齊州臨邑，謂部送吏曰：「我今逝矣！」因掊地為穴，度可容其面，俯窺焉而卒，稾葬於道側。後累月，故人取其尸將改葬之，其體甚輕，空空然若蟬蛻焉。所定古今尚書並釋文並行於世。</p>
<div class='pn'><p class='pre'>上一节：<a href='第二百章-卷二百-原文.html'>第二百章-卷二百</a></p><p class='next'>下一节：<a href='第二百零二章-卷二百０二-原文.html'>第二百零二章-卷二百０二</a></p></div></body>
</html>
