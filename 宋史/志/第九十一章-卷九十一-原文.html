<!DOCTYPE html>
<html>
<head>
  <meta charset="UTF-8">
  <title>宋史-志-第九十一章-卷九十一-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-志<a href='../宋史.html#志'>：目录</a></p>
</div>
<div class='pn'><p class='pre'>上一节：<a href='第九十章-卷九十-原文.html'>第九十章-卷九十</a></p><p class='next'>下一节：<a href='第九十二章-卷九十二-原文.html'>第九十二章-卷九十二</a></p></div>
</div>

<h1>第九十一章-卷九十一<span style='font-size:small'> 原文</span></h1>
<p>樂章七朝會，御樓肆赦，恭上皇帝皇太后尊號上。<BR><BR> </p><p>　　建隆乾德朝會樂章二十八首<BR><BR> </p><p>　　皇帝升坐，隆安天臨有赫，上法乾元。鏗鏘六樂，儼恪千官。皇儀允肅，玉坐居尊。文明在御，禮備誠存。<BR><BR> </p><p>　　公卿入門，正安堯天協紀，舜日揚光。涉慎爾止，率由舊章。佩環濟濟，金石鏘鏘。威儀炳煥，至德昭彰。<BR><BR> </p><p>　　上壽，禧安乾健為君，坤柔曰臣。惟其臣子，克奉君親。永御皇極，以綏兆民。稱觴獻壽，山嶽嶙峋。<BR><BR> </p><p>　　舜韶更奏，堯酒浮觴。皇情載懌，洪筭無疆。基隆郟鄏，德茂陶唐。山巍日煥，地久天長。<BR><BR> </p><p>　　皇帝舉酒，第一盞用白龜聖德昭宣，神龜出焉。載白其色，或遊於川。名符在沼，瑞應巢蓮。登歌丹陛，紀異靈篇。<BR><BR> </p><p>　　第二盞，甘露天德冥應，仁澤載濡。其甘如醴，其凝如珠。雲表潛結，顥英允敷。降於竹柏，永昭瑞圖。<BR><BR> </p><p>　　第三盞，紫芝煌煌茂英，不根而生。蒲茸奪色，銅池著名。晨敷表異，三秀分榮。書於瑞典，光我文明。<BR><BR> </p><p>　　第四盞，嘉禾嘉彼合穎，致貢昇平。異標南畝，瑞應西成。德至於地，皇祗效靈。和同之象，煥發祥經。<BR><BR> </p><p>　　第五盞，玉兔盛德好生，網開三面。明視標奇，昌辰乃見。育質雪園，淪精月殿。著於樂章，色含江練。<BR><BR> </p><p>　　群臣舉酒，正安戶牖嚴丹扆，鵷鸞造紫庭。懇祈南嶽壽，勢拱北辰星。得士於茲盛，基邦固以寧。誠明一何至，金石與丹青。<BR><BR> </p><p>　　簪紱若雲屯，晨趨閶闔門。侁侁羅禹會，濟濟奉堯樽。周禮觀明備，天儀仰晬温。高卑陳表著，同拱帝王尊。<BR><BR> </p><p>　　待漏造王庭，威儀盛莫京。紛綸簪組列，清越佩環聲。禮飲終三爵，韶音畢九成。永固鳧藻樂，千載奉昇平。<BR><BR> </p><p>　　群臣第一盞畢，作玄德升聞治定資神武，功成顯睿文。貢輪庭實旅，朝會羽儀分。偃革千年運，垂衣萬乘君。孰知堯、舜力，明德自升聞。<BR><BR> </p><p>　　約法皇綱正，崇文寶曆昌。遒人振木鐸，農器鑄干將。瑞日含王宇，卿雲藹帝鄉。萬邦成一統，鴻祚與天長。<BR><BR> </p><p>　　六變<BR><BR> </p><p>　　宸扆威容盛，聲明禮樂宣。九州臻禹會，萬國戴堯天。貢職輸琛贐。皇猷煥簡編。含和均暢茂，鴻慶結非禋。<BR><BR> </p><p>　　朝會儼威儀，司常建九旗。舞容分綴兆，文物辨威蕤。運格桃林牧，祥開洛水龜。帝功潛日用，化俗自登熙。<BR><BR> </p><p>　　螭階聊載筆，紀瑞軼唐虞。丹鳳儀金奏，黃龍負寶圖。群材薪棫朴，仁政煦蒲盧。蕩蕩巍巍德，豚魚信自孚。<BR><BR> </p><p>　　接聖宅神都，方來五達區。國賢熙帝載，靈命握乾符。至化當純被，斯文益誕敷。車書今混一，聖治奉三無。<BR><BR> </p><p>　　聖王臨大寶，八表湊才賢。經緯文天賦，剛柔德日宣。建邦隆柱石，造物運陶甄。共致昇平業，綿長保億年。<BR><BR> </p><p>　　神化妙無方，巍巍邁百王。鶴書搜隱逸，龍陛策賢良。拱揖朝群后，賓筵辟四方。洪圖基億載，淳曜備彌光。<BR><BR> </p><p>　　第二盞畢，天下大定<BR><BR> </p><p>　　皇猷敷八表，武誼肅三邊。蘭錡韜兵日，靈臺偃伯年。<BR><BR> </p><p>　　奉珍皆述職，削衽盡朝天。功德超前古，音徽播管弦。伐叛天威震，恢疆帝業多。削平侔肅殺，涵煦極陽和。<BR><BR> </p><p>　　蹈厲觀周舞，風雲入漢歌。功成推大定，歸馬偃琱戈。<BR><BR> </p><p>　　六變<BR><BR> </p><p>　　惕厲日乾乾，潛蟠或躍淵。伐謀參上策，受鉞總中堅。田訟歸周日，民謠戴舜年。風雲自冥感，嘉會翼飛天。<BR><BR> </p><p>　　壺關方逆命，投袂起親征。虎旅聊攻伐，梟巢遽蕩平。天威清朔漠，仁澤被黎氓。按節皇輿復，洋洋載頌聲。<BR><BR> </p><p>　　蠢茲淮海帥，保據毒黎苗，不悟龍興漢，猶同犬吠堯。六師方雨施，孤壘自冰消。千載逢嘉運，華夷奉聖朝。<BR><BR> </p><p>　　上游荊楚要，澤國洞庭深。自識同文世，皆迴拱極心。一戎聊杖鉞，九土盡輸金。大定功成後，薰風入舜琴。<BR><BR> </p><p>　　席卷定巴卭，西遐盡率從。岷峨難負阻，江漢自朝宗。述職方舟集，驅車九折通。粲然書國史，冠古耀豐功。<BR><BR> </p><p>　　銳旅慶迴旋，邊防盡晏然。鍵櫜方偃武，飛將亦韜弦。震曜資平壘，文明協麗天。洸洸成大業，赫奕在青編。<BR><BR> </p><p>　　淳化中朝會二十三首<BR><BR> </p><p>　　上壽，和安四序伊始，三陽肇開。條風入律，玉琯飛灰。望雲肅謁，鳴佩斯來。稱觴獻壽，瞻拱星迴。<BR><BR> </p><p>　　一陽應候，萬國同文。天正紀節，太史書雲。凝旒在御，列敘爰分。壽觴斯薦，祝慶明君。<BR><BR> </p><p>　　皇帝初舉酒，用祥麟聖皇御寓，仁獸誕彰。在郊旅貢，遊畤呈祥。星辰是稟，草木無傷。紀異信史，登歌太常。<BR><BR> </p><p>　　再舉酒，丹鳳九苞薦瑞，戴德膺仁。藻翰爰奮，靈音載振。非時不見，有道則臻。降岐匪匹，儀舜為鄰。<BR><BR> </p><p>　　三舉酒，河清沔彼涇瀆，澄明鑒如。清應寶運，光涵帝居。洞分沈璧，徹見遊魚。聖祚無極，神休偉與。<BR><BR> </p><p>　　四舉酒，白龜稽彼靈物，允昭聖皇。浮石可躡，巢蓮益光。金方正色，介族殊祥。信書永耀，帝德無疆。<BR><BR> </p><p>　　五舉酒，瑞麥芃芃嘉麥，擢秀分岐。甘露夕灑，惠風晨吹。良農告瑞，循吏稱奇。歸美英主，折而貢之。<BR><BR> </p><p>　　群臣初舉酒畢，作化成天下<BR><BR> </p><p>　　軒昊方同德，成康粗比肩。素風惟普暢，皇道本無偏。陰魄重輪滿，陽精五色圓。要荒咸率服，卓越聖功全。<BR><BR> </p><p>　　聖德比陶唐，千年祚運昌。茂功雖不宰，鴻業自無疆。極塞成清謐，齊民益阜康。文明同日月，遐邇仰輝光。<BR><BR> </p><p>　　六變<BR><BR> </p><p>　　蕩蕩無私世，巍巍至聖君。山河分國寶，日月耀人文。厭浥凝甘露，輪囷吐慶雲。正聲兼大雅，洋溢應南薰。<BR><BR> </p><p>　　鴻範合彝倫，調元四序均。歲功天吏正，御苑物華新。底貢陳方物，來賓列遠人。奉常呈九奏，嘉貺動穹旻。<BR><BR> </p><p>　　大君隆至化，興運契千齡。覲禮俄班瑞，夷賨盡實庭。成文調露樂，奉聖拱辰星。舞佾方更進，朝陽上楚萍。<BR><BR> </p><p>　　禮樂昭王業，寰區致太平。革車停北狩，云稼屢西成。國有詳延詔，鄉聞講誦聲。日華融五色，遐邇仰文明。<BR><BR> </p><p>　　亭障戢干戈，人心浹太和。務農登寶穀，獵俊設雲羅。儀鳳書良史，祥麟載雅歌。嘉辰資宴喜，星拱弁峨峨。<BR><BR> </p><p>　　冠古耀鴻徽，深仁及隱微。二南江漢詠，九奏鳳凰飛。設虡羅鐘律，盈庭列舞衣。文明資厚德，怡懌兆民歸。<BR><BR> </p><p>　　再舉酒畢，威加海內<BR><BR> </p><p>　　革輅征汾晉，隳城比燎毛。桓桓勗軍旅，將將御英豪。神武誠無敵，天威詎可逃。王師宣利澤，霈若沃春膏。<BR><BR> </p><p>　　振萬方明德，疾徐咸可觀。鏗鏘動金奏，蹈厲總朱干。夾進昭威武，申嚴警宴安。守方推猛士，當用鶡為冠。<BR><BR> </p><p>　　六變<BR><BR> </p><p>　　宣榭始觀兵，桓桓稱鼓行。一戎期大定，載纘議徂征。善政從師律，神功冀武成。勗載勤誓衆，王業自經營。<BR><BR> </p><p>　　聲教方柔遠，甌閩禮可招。獻圖連日際，歸國象江潮。撫運重熙盛，提封萬里遙。還同有虞氏，文德格三苗。<BR><BR> </p><p>　　南暨宣皇化，東吳奉乃神。舞幹方耀德，執玉自來賓。巢伯朝丹陛，韓侯覲紫宸。古今歸一揆，懷遠道彌新。<BR><BR> </p><p>　　遺俗續陶唐，來蘇徯聖皇。布昭湯弔伐，恢復漢封疆。金鉞申戡剪，朱幹示發揚。宜哉七德頌，千載播洋洋。<BR><BR> </p><p>　　乃眷嘗西顧，偏師暫首征。靈旗方直指，獷俗自亡精。禹敘終馴致，堯封漸化成。不須嚴尉候，於廓海彌清。<BR><BR> </p><p>　　干戚有司傳，威容著凱旋。像成王業盛，役輟武功全。兵寢西郊閱，書惟北闕縣。聖神膺景命，卜世萬斯年。<BR><BR> </p><p>　　景德中朝會一十四首<BR><BR> </p><p>　　皇帝升坐，隆安金奏在庭，群后在位。天威煌煌，響明負扆。高拱穆清，弁冕端委。盛德日新，禮容有煒。<BR><BR> </p><p>　　公卿入門，正安萬邦來同，九賓在位。奉璋薦紳，陟降庭止。文思安安，威儀棣棣。臣哉鄰哉，介爾蕃祉。<BR><BR> </p><p>　　上壽，和安天威煌煌，山龍采章。庭實旅百，上公奉觴。拱揖群后，端委垂裳。永錫難老，萬壽無疆。<BR><BR> </p><p>　　皇帝初舉酒，祥麟帝圖會昌，二獸效祥。雙角共牴，示武不傷。四靈為畜，玄枵耀芒。公族信厚，元元阜康。<BR><BR> </p><p>　　再舉酒，丹鳳矯矯長離，振羽來儀。和音中律，藻翰揚輝。珍符遝至，品物攸宜。至德玄感，受天之祺。<BR><BR> </p><p>　　三舉酒，河清德水湯湯，發源靈長。皎鑒澄徹，千年效祥。積厚流濕，資生阜昌。朝宗潤下，善利無疆。<BR><BR> </p><p>　　群臣舉酒，正安思皇多士，靖恭著位。鳴玉飛緌，鏘鏘濟濟。宴有折俎，以示慈惠。罔敢不祗，福祿來暨。<BR><BR> </p><p>　　金奏在庭，有酒斯旨。顒顒仰仰，響明負扆。湛湛露斯，式宴以喜。佩玉蕊兮，罔不由禮。<BR><BR> </p><p>　　酒以成禮，樂以侑食。露湛朝陽，星環紫極。涉慎爾容，既飽以德。進退周旋，威儀抑抑。<BR><BR> </p><p>　　初舉酒畢，盛德升聞八佾具呈，萬舞有奕。既以象功，又以觀德。進旅退旅，執籥秉翟。至化懷柔，遠人來格。<BR><BR> </p><p>　　閶闔天開，群後在位。設業設虡，庭燎晰晰。斧扆當陽，虎賁夾陛。舞之蹈之，四隩來暨。<BR><BR> </p><p>　　再舉酒畢，天下大定武功既成，綴兆有翼。以節八音，以象七德。俁俁蹲蹲，朱幹玉戚。發揚蹈厲，其儀不忒。<BR><BR> </p><p>　　偃伯靈臺，功成作樂。以昭德容，以清戎索。萬邦會同，邪匿銷鑠。盡善盡美，侔彼韶箾。<BR><BR> </p><p>　　降坐，隆安被袞當陽，穆穆皇皇。擊石拊石，頌聲揚揚。和樂優洽，終然允臧。禮成而退，荷天百祥。<BR><BR> </p><p>　　大中祥符朝會五首<BR><BR> </p><p>　　皇帝舉酒，醴泉觱沸檻泉，寒流清泚。地不愛寶，其旨如醴。上善至柔，靈休所啟。利澤無疆，允資岱禮。<BR><BR> </p><p>　　再舉酒，神芝彼茁者芝，茂英煌煌。敷秀喬嶽，寔繁其房，適符修貢，封巒允臧。永言登薦，抑惟舊章。<BR><BR> </p><p>　　三舉酒，慶雲惟帝佑德，卿雲發祥。紛紛鬱鬱，五色成章。奉日逾麗，回風載翔。歌薦郊廟，播厥無疆。<BR><BR> </p><p>　　四舉酒，靈鶴玄文申錫，嘉祥紹至。偉茲胎禽，羽族之異。翻翰來儀，徘徊嘹唳。祚聖儲休，韋昭天意。<BR><BR> </p><p>　　五舉酒，瑞木天生五材，木曰曲直。維帝順天，厚其生植。連理效祥，成文表德。總萃坤珍，永光祕刻。<BR><BR> </p><p>　　熙寧中朝會三首<BR><BR> </p><p>　　皇帝初舉酒，慶雲乾坤順夷，皇有嘉德。爰施慶雲，承日五色。輪囷下乘，萬物皆飾。惟天祚休，長彼無極。<BR><BR> </p><p>　　再舉酒，嘉禾彼美嘉禾，一莖九穗。農疇告祥，史牒書瑞。擊壤歡歌，如京委積。留獻春種，昭錫善類。<BR><BR> </p><p>　　三舉酒，靈芝皇仁溥博，品物蕃滋。慶祥回復，秀髮神芝。靈華雙舉，連葉四施。披圖按牒，永享純禧。<BR><BR> </p><p>　　元符大朝會三首<BR><BR> </p><p>　　皇帝初舉酒，靈芝嘉瑞降臨，應我皇德。燁燁神芝，不根而植。春秋三秀，晝夜一色。物播詩歌，聲被金石。<BR><BR> </p><p>　　再舉酒，壽星倬彼星象，於昭於天。維南有極，離丙之躔。既明且大，應聖乘乾。誕受景福，億萬斯年。<BR><BR> </p><p>　　三舉酒，甘露泫泫零露，雲英醴溢。和氣凝津，流甘委白。飴泛泮林，珠聯竹柏。天不愛道，聖功允格。<BR><BR> </p><p>　　哲宗傳受國寶三首，與大朝會兼用<BR><BR> </p><p>　　永昌於穆我王，繼序不忘。明昭上帝，上帝是皇。長發其祥，惠我無疆。受命於天，既壽永昌。<BR><BR> </p><p>　　神光惟皇上德，伊嘏我王。將受厥明，載錫之光。於昭於天，曄曄煌煌。緝熙欽止，其永無疆。<BR><BR> </p><p>　　翔鶴彼鳴在陰，亦白其羽。聲聞於天，來集斯所。勉勉我王，咸遂厥宇。播於異物，受天多祜。<BR><BR> </p><p>　　紹興朝會十三首<BR><BR> </p><p>　　皇帝升坐，乾安鉤陳肅列，金奏充庭。顒仰南面，如日之升。垂衣拱手，治無能名。順履獻歲，大安大榮。<BR><BR> </p><p>　　公卿入門，正安升降同。天子當陽，臣工率職。流水朝宗，衆星拱極。環珮鏘鏘，威儀抑抑。上下交欣，同心同德。<BR><BR> </p><p>　　上公上壽，和安八音克諧，萬舞有奕。上公奉觴，率茲百辟。聲效呼嵩，祝聖人壽。億載萬年，天長地久。<BR><BR> </p><p>　　皇帝初舉酒，瑞木成文厚地效珍，嘉森紀瑞。匪刻匪雕，具文見意。三登太平，允協聖治。詩雅詠歌，有光既醉。<BR><BR> </p><p>　　再舉酒，滄海澄清百谷王，符聖治。不揚波，效殊祉。德淪淵，滄海清。應千秋，敘五行。<BR><BR> </p><p>　　三舉酒，瑞粟呈祥至治發聞惟馨香，播厥百穀臻穰穰。農夫之慶歲其有，禾易長畝盈倉箱。時和物阜粟滋茂，嘉生駢穗來呈祥。自今以始大豐美，行旅不用齎餱糧。<BR><BR> </p><p>　　群臣酒行，正安群公卿士，咸造在庭。式燕以衎，思均露零。穆穆明明，於斯為盛。歸美報上，一人有慶。<BR><BR> </p><p>　　明明天子，萬福來同。嘉賓式燕，曷不肅雍。燕以示慈。式禮莫愆。樂胥君子，容止可觀。<BR><BR> </p><p>　　酒一行，文舞帝德誕敷，銷爍群慝。近悅遠來，惟聖時克。玉振金聲，治功興起。韶箾象之，盡善盡美。<BR><BR> </p><p>　　文物以紀，藻色以明。禮備樂舉，遹觀厥成。睿知有臨，誕敷文德。教雨化風，洽此四國。<BR><BR> </p><p>　　酒載行，武舞用戒不虞，誰能去兵。師出以律，動必有名。拆彼遐沖，布昭聖武。和衆安民，時惟多助。<BR><BR> </p><p>　　止戈曰武，惟聖為能。御得其道，無敢不庭。整我六師，稽諸七德。不吳不揚，有嚴有翼。<BR><BR> </p><p>　　皇帝降坐，乾安帝坐熒煌，廷紳肅穆。對揚天休，各恭爾服。頌聲洋洋，彌文鬱鬱。禮備樂成，永膺多福。<BR><BR> </p><p>　　建隆御樓三首<BR><BR> </p><p>　　南郊回仗，駕至樓前，采茨高煙升太一，明祀達乾坤。天仗回嶢闕，皇輿入應門。簪裳如霧集，車騎若雲屯。兆庶皆翹首，巍巍萬乘尊。<BR><BR> </p><p>　　升坐，隆安禋祀畢圓丘，嘉辰慶澤流。天儀臨觀魏，盛禮藹風猷。洋溢歡聲動，氛氳瑞氣浮。上穹垂眷佑，邦國擁鴻休。<BR><BR> </p><p>　　降坐，隆安華纓就列，左衽來王。帝儀炳煥，大樂鏗鏘。禮成嶢闕，言旋未央。一人有慶，萬壽無疆。<BR><BR> </p><p>　　咸平御樓四首<BR><BR> </p><p>　　采茨禮成於郊，迎日之至。時乘六龍，天旋象魏。端門九重，虎賁萬騎。四夷來王，群后輯瑞。<BR><BR> </p><p>　　索扇，隆安應門有翼，羽衞斯陳。山龍袞冕，律度聲身。峨峨奉璋，肅肅九賓。清明在躬，志氣如神。<BR><BR> </p><p>　　升坐，隆安圜丘類上帝，六變降天神。禋燔禮雲畢，仗衞肅以陳。天顏瞻咫尺，王澤熙陽春。玉帛臻禹會，動植沾堯仁。<BR><BR> </p><p>　　降坐，隆安肆眚雲畢，淳熙溥將。雷雨麗澤，雲物效祥。禮容濟濟，天威皇皇。大賚四海，富壽無疆。<BR><BR> </p><p>　　咸平籍田回仗御樓二首<BR><BR> </p><p>　　采茨農皇既祀，禮畢躬耕。商輅旋軫，周頌騰聲。觀魏將陟，服御爰更。輿人瞻仰，如日之明。<BR><BR> </p><p>　　升坐，隆安應門斯御，雉扇爰開。人瞻日月，澤動雲雷。同風三代，均禧九垓。歡心允洽，時詠康哉。<BR><BR> </p><p>　　乾興御樓二首<BR><BR> </p><p>　　升坐，隆安夾鐘紀月，初吉在辰。眚災流慶，布德推仁。采章震耀，典禮具陳。茂昭丕貺，永庇斯民。<BR><BR> </p><p>　　降坐，隆安皇衢赫敞，黼坐穹崇。華纓在列，嚴令發中。王制鉅麗，寶瑞豐融。均禧綿寓，萬壽無窮。<BR><BR> </p><p>　　紹興登門肆赦二首<BR><BR> </p><p>　　升坐，乾安拜況於郊，皇哉唐哉！熙事休成，六騑鼎來。天閫以決，地垠以開。隤祉發祥，如登春臺。<BR><BR> </p><p>　　降坐，乾安鴻霈普洽，言歸端門。蕩蕩巍巍，旋乾轉坤。穆然宣室，儲思垂恩。於萬斯年，敷錫群元。<BR><BR> </p><p>　　寧宗登門肆赦二首<BR><BR> </p><p>　　升坐，乾安帝饗於郊，荷天之休。五福敷錫，皇明燭幽。雲行雨施，仁翔德游。聖人多男，歌頌九州。<BR><BR> </p><p>　　降坐，乾安天日清晏，朝野靖安。三靈荅祉，萬國騰懽。帝命不違，王業艱難。天子萬年，永迪監觀。<BR><BR> </p><p>　　皇帝上尊號一首<BR><BR> </p><p>　　冊寶入門，正安於穆元後，天臨紫宸。飛緌星拱，建羽林芬。徽冊是奉，鴻名愈新。荷茲介祉，永永無垠。<BR><BR> </p><p>　　明道元年章獻明肅皇太后朝會十五首<BR><BR> </p><p>　　皇太后升坐，聖安聖母有子，重光類禋。聖皇事母，感極天人。百辟在庭，九儀具陳。禮容之盛，萬國咸賓。<BR><BR> </p><p>　　公卿入門，禮安帝率四海，承顏盡恭。端闈肅設，群后來同。玉珮鏘鳴，衣冠有容。英韶節步，磬管雍雍。<BR><BR> </p><p>　　皇帝上壽酒，崇安天子之德，形於四方。尊親立愛，化洽風揚。聖母禕衣，明君黼裳。因時獻壽，克盛朝章。<BR><BR> </p><p>　　上壽，福安盛禮煌煌，六衣有光。千官在位，百福稱觴。坤備慈仁，邦斯淑祥。如山之壽，佑聖無疆。<BR><BR> </p><p>　　皇太后初舉酒，玉芝燁燁靈芝，生於殿闈。照映華拱，紛敷玉蕤。感召元和，光符聖期。祥篇協吉，百福咸宜。<BR><BR> </p><p>　　再舉酒，壽星現彼南極，昭然瑞文。騰光丙位，薦壽中宸。太史駢奏，升歌有聞。軒宮就養，億萬斯春。<BR><BR> </p><p>　　三舉酒，奇木連理王化無外，坤珍效靈。旁枝內附，直幹來并。群分非一，祺祥紹登。至誠攸感，海縣斯寧。<BR><BR> </p><p>　　群臣酒行，禮安肅肅臨下，有威有容。循循事上，惟信惟忠。盛禮興樂，示慈訓恭。君臣協吉，惟道之從。<BR><BR> </p><p>　　湛湛零露，晞於載陽。我有旨酒，群臣樂康。既飲以德，亦圖爾良。永言修輔，用協天常。<BR><BR> </p><p>　　禮均孝慈，樂合韶武。至德光矣，鴻恩亦溥。上下和濟，華夷樂湑。盞斝三行，盛儀斯舉。<BR><BR> </p><p>　　酒一行畢，作厚德無疆之舞堯母之聖，放勳為子。同心協謀，柔遠能邇。以德康俗，以文興治。斯焉象功，罔不昭濟。<BR><BR> </p><p>　　至矣坤元，道符惟聖。就養宸極，助隆善政。翟籥紛舉，笙鏞協應。翱翔有容，表德之盛。<BR><BR> </p><p>　　酒再行，四海會同之舞七德之舞，四朝用康。有如姬姒，助集周邦。威克厥愛，居安不忘。風旋山立，濟濟皇皇。<BR><BR> </p><p>　　左秉朱干，右揮玉戚。以象武綴，以明皇德。天子榮養，群臣述職。四夷賓附，罔不承式。<BR><BR> </p><p>　　降坐，聖安長樂居尊，盛容有煒。文王事親，萬國歸美。朝會之則，邦家之紀。受福於天，克昭隆禮。<BR><BR> </p><p>　　治平皇太后、皇后冊寶三首<BR><BR> </p><p>　　皇帝升坐，乾安王化之始，治繇內孚。時庸作命，玉簡金書。磬筦在庭，其縱繹如。天臨法扆，禮與誠俱。<BR><BR> </p><p>　　太尉等奉冊寶入門，正安晬儀臨拱，丕命明揚。鸞回寶勢。鴻貫瑤光。禮成樂備，德裕名芳。肇基王化，永懋天祥。<BR><BR> </p><p>　　皇帝降坐，乾安袞衣繡裳，嚴威肅莊。八音具張，簨虡龍驤。玉簡瑤章，金書煌煌。壽千萬年，與天比長。<BR><BR> </p><p>　　熙寧皇太后冊寶三首<BR><BR> </p><p>　　出入，正安煌煌鳳字，玉氣宛延。天門崛岉，飛驂后先。龍簨四合，奏鼓淵淵。母儀天下，何千萬年。<BR><BR> </p><p>　　升坐，乾安峨峨繡扆，旋佩以登。如彼杲日，凌天而升。玉色下照，亹亹繩繩。猗歟大孝，四海其承！<BR><BR> </p><p>　　降坐，乾安皇帝降席，流雲四開。堯趨舜步，下躡天階。恭授寶冊，翠旄裴回。明明純孝，鴻釐大來。<BR><BR> </p><p>　　哲宗上太皇太后冊寶五首<BR><BR> </p><p>　　皇帝升坐，乾安大矣孝熙，帥民以躬！奉承寶冊，欽明兩宮。萬樂具舉，一人肅雍。化由上始，四海來同。<BR><BR> </p><p>　　降坐，乾安皇帝仁孝，總臨萬方。褒顯其親，日嚴以莊。龍袞翼翼，玉書煌煌。傳之億世，休有烈光。<BR><BR> </p><p>　　太皇太后升坐，乾安總裁庶政，擁佑嗣皇。金書玉簡，爛其文章。衆歌警作，筦磬將將。保安四極，降福無疆。<BR><BR> </p><p>　　降坐，乾安塗山之德，渭涘之祥。圖徽寶冊，玉色金相。管絃燁煜，鐘鼓喤喤。天之所啟，既壽而昌。<BR><BR> </p><p>　　太尉等奉冊寶出入門，正安玉車臨御，鳳蓋棽麗。奉承寶冊，彌文盛儀。抗聲極律，助我孝熙。天之所佑，萬壽無期。<BR><BR> </p><p>　　紹興十年發皇太后冊寶八首<BR><BR> </p><p>　　皇帝隨冊寶降殿，聖安景祚有開，符天媲昊。誕毓聖神，是崇位號。星拱天隨。祗嚴冊寶。還御慈寧，增光舜道。<BR><BR> </p><p>　　中書令奉冊詣皇帝褥位，禮安聲樂備陳，禮容罔忒。相維辟公，虔奉玉冊。皇則受之，慕形於色。即壽且康，與天無極。<BR><BR> </p><p>　　侍中奉寶詣皇帝褥位，禮安祖啟瑤光，誕生明聖。尊極母儀，帝康作命。寶章煌煌，導以笙磬。還燕慈寧，邦家徯慶。<BR><BR> </p><p>　　太傅奉冊寶出門，聖安肅肅東朝，帝隆孝治。猗歟丕稱，寶冊斯備！皇扉四辟，導迎慶瑞。德邁大任，有周卜世。<BR><BR> </p><p>　　太傅奉冊寶入門，聖安靜順坤儀，聖神是育。懿鑠昭陳，鏤文華玉。樂奏既備，禮儀不瀆。導迎善祥，翟車歸毣。<BR><BR> </p><p>　　太傅奉冊授提點官，禮安孝奉天儀，信維休德。發越徽音，禮文靡忒。永保嘉祥，時萬時億。歸於東朝，含飴燕息。<BR><BR> </p><p>　　太傅奉冊授提點官，禮安肅雍長樂，克篤其慶。河洲茂德，沙麓啟聖。是生睿哲，蚤隆丕運。欽稱鴻寶，永膺天命。<BR><BR> </p><p>　　冊寶升慈寧殿幄，聖安禮行東朝，樂奏大呂。羽衞森陳，簪紳式序。雲幄邃嚴，宏典是舉。天子萬年，母儀寰宇。<BR><BR> </p><p>　　乾道七年恭上太上皇帝、太上皇后尊號十一首<BR><BR> </p><p>　　冊寶降殿，正安元祀介福，孰綏孰將。歸於尊親，孝哉君王！載鏤斯牒，載琢斯章。得名得壽，如虞如唐。<BR><BR> </p><p>　　中書令、侍中奉冊寶詣殿下，正安宗郊斯成，交舉典冊。汝輔汝弼，威儀是力。陳於廣庭，迨此上日。巍巍煌煌，烏睹在昔。<BR><BR> </p><p>　　皇帝奉太上皇帝冊寶授太傅，用禮安<span>[奉太上皇后同。]</span>儀物陳矣，禮樂明矣。天子戾止，詒爾臣矣。陟降維則，恭且勤矣。茫茫四海，德教形矣。<BR><BR> </p><p>　　冊寶出門，正安天門九重，蕩盪開徹。金支秀華，垂紳佩玦，或導或陪，率履不越。注民耳目，四表胥悅。<BR><BR> </p><p>　　冊寶入德壽宮門，正安禮神頌祗，福祿來下。不有榮名，孰緝伊嘏。千乘萬騎，魚魚雅雅。皇扉洞開，鞠躬如也。<BR><BR> </p><p>　　太上皇帝升御坐<span>[降同。]</span>穆穆聖顏，安安天步。有縟者儀，以莫不舉。天人和同，恩澤洋普。億載萬年，為衆父父。<BR><BR> </p><p>　　太傅奉太上皇帝冊寶升殿，用聖安大哉堯乎，南響垂裳！君哉舜也，拜而奉觴！繅藉光華，鼓鍾鏗鏘。三事稽首，宋德無疆。<BR><BR> </p><p>　　太傅奉太上皇后冊寶升殿，用聖安乾元資始，坤元資生。允也聖德，同實異名。春王三朝，典冊並行。咨爾上公，相儀以登。<BR><BR> </p><p>　　皇帝從太上皇后冊寶詣宮中，用正安維冊伊何？鏤玉垂鴻。維寶伊何？範金鈕龍。翊以縶御，間以笙鏞。誰敢不恭，天子實從！<BR><BR> </p><p>　　太上皇后出閤升御坐，坤安<span>[降同。]</span>帝膺永福，功靡專有。既尊聖父，亦燕壽母。怡怡在宮，大典時受。彤管紀之，天長地久。<BR><BR> </p><p>　　內侍官舉太上皇后冊詣讀冊位，用聖安斂福於郊，逢時之泰。揭名日月，侔德覆載。自我作古，域中有大。永言保之，眉壽無害。<BR><BR> </p><p>　　淳熙二年發太上皇帝、太上皇后冊寶十一首<BR><BR> </p><p>　　冊寶降殿，正安高明者乾，博厚者坤。以清以寧，資始資生。壽胡可度，德胡可評！願言從欲，誕受強名。<BR><BR> </p><p>　　中書令、侍中奉冊寶詣殿下，正安受命既長，福祿即康。如日之升，如月之常。追琢其章，金玉其相。君子萬年，保其家邦。<BR><BR> </p><p>　　皇帝奉太上皇帝冊寶授太傅，禮安<span>[奉太上皇后同。]</span>翠華之旗，靈鼉之鼓。陳於廣宇，相我盛舉。來汝公傅，肅乃儀矩。毋愆於素，以篤多祜。<BR><BR> </p><p>　　冊寶出門，正安蚴蟉青龍，婉嬗象輿。其載伊何？煌煌金書。乃由端門，乃行康衢。於以榮親，振古所無。<BR><BR> </p><p>　　冊寶入德壽宮門，正安惟天為大，其德曰誠。惟堯則之，其性曰仁。迺文迺武，得壽得名。於萬斯年，以莫不增。<BR><BR> </p><p>　　太上皇帝升御坐，乾安<span>[降同。]</span>天行惟健，天步惟安。聖子中立，臣工四環。民無能名，威不違顏。宋德宜頌，漢儀可刪。<BR><BR> </p><p>　　太傅奉太上皇帝冊升殿，聖安<span>[奉寶同。]</span>天畀遐福，允彰父慈。維昔曠典，我能舉之。徐爾陟降，敬爾威儀。申錫無疆，永言保之。<BR><BR> </p><p>　　太傅奉太上皇后冊寶升殿，聖安乾健坤從，陽剛陰相。迨茲受祉，允也並況。虡業在下，儀物在上。咨時三公，執事無曠。<BR><BR> </p><p>　　皇帝從太上皇后冊寶詣宮中，用正安丕顯文王，之德之純。亦有太姒，式揚徽音。維冊維寶，乃玉乃金。伊誰從之？一人事親。<BR><BR> </p><p>　　太上皇后出閤升御坐，坤安<span>[降同。]</span>重翟出房，禕衣被躬。委委佗佗，河潤山容。聖皇臨軒，聖母在宮。並受鴻名，與天無窮。<BR><BR> </p><p>　　內侍官舉太上皇后冊詣讀冊位，用聖安<span>[舉寶同。]</span>瑉玉玢豳，褭蹄精良。既刻厥文，亦鑄之章。象德維何？至靜而方。輔我光堯，萬壽無疆。<BR><BR> </p><p>　　淳熙十二年加上太上皇帝、太上皇后尊號十一首<BR><BR> </p><p>　　大慶殿發冊寶降殿，正安維天蓋高，維地克承。父尊母親，天地難名。疆名廣大，建號安榮。衍登壽嘏，闡繹皇明。<BR><BR> </p><p>　　中書令、侍中奉太上皇帝冊寶、太上皇后冊寶詣殿下，用正安二儀同尊，兩耀齊光。巍巍煌煌，不顯亦彰。實茂號榮，玉振金相。於萬斯年，既壽且昌。<BR><BR> </p><p>　　皇帝奉太上皇帝冊寶授太傅<span>[太上皇后冊寶同。]</span>我尊我親，承天之祉。壽名兼美，家國咸喜。公傅秉禮，寶冊有煒。惟千萬祀，令聞不已。<BR><BR> </p><p>　　冊寶出門，正安羽衞有嚴，寶書有輝。昭衍尊名，鋪張上儀。出其端闈，由於康逵。比屋延瞻，歌之舞之。<BR><BR> </p><p>　　德壽宮冊寶入殿門，正安南山之鞏，皇壽無窮。太極之尊，皇名是崇。奉茲寶冊，於皇之宮。皇則受之，於昭盛容。<BR><BR> </p><p>　　太上皇帝出宮升御坐，乾安<span>[降坐同。]</span>聖明太上，天子有尊。玉坐高拱，慈顏睟温。震禁嘉承，朝弁昈分。盛禮縟典，邃古未聞。<BR><BR> </p><p>　　太傅、中書令、侍中奉太上皇帝冊寶升殿，用聖安天錫伊嘏，地效其珍。誕作寶典，奉於尊親。爾公爾相，爾恭爾寅。協舉令儀，遹臻厥成。<BR><BR> </p><p>　　太傅、中書令、侍中奉太上皇后冊寶升殿，用聖安坤載有元，乾行是順。施生萬彙，厥德彌盛。翼翼母道，讚我皇訓。相維群公，奉典斯敬。<BR><BR> </p><p>　　皇帝從太上皇后冊寶詣宮中，用正安大矣母慈，德備且純！思古齊敬，佐我皇文。明章茂典，金玉其音。帝親奉之，以翼以欽。<BR><BR> </p><p>　　太上皇后出閤升御坐，用坤安降坐同。天相慈皇，慶臻壺闈。徽柔內修，壽與天齊。既承皇歡，載覿母儀。懿典鴻名，永綏多祺。<BR><BR> </p><p>　　內侍舉太上皇后冊寶詣讀冊寶位，用聖安有美英瑤，於昭祥金。為策為章，並著徽音。德聖而尊，備舉彌文。億載萬年，永輔堯勳。</p>
<div class='pn'><p class='pre'>上一节：<a href='第九十章-卷九十-原文.html'>第九十章-卷九十</a></p><p class='next'>下一节：<a href='第九十二章-卷九十二-原文.html'>第九十二章-卷九十二</a></p></div></body>
</html>
