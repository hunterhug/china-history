<!DOCTYPE html>
<html>
<head>
  <meta charset="UTF-8">
  <title>宋史-志-第七十章-卷七十-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-志<a href='../宋史.html#志'>：目录</a></p>
</div>
<div class='pn'><p class='pre'>上一节：<a href='第六十九章-卷六十九-原文.html'>第六十九章-卷六十九</a></p><p class='next'>下一节：<a href='第七十一章-卷七十一-原文.html'>第七十一章-卷七十一</a></p></div>
</div>

<h1>第七十章-卷七十<span style='font-size:small'> 原文</span></h1>
<p>賓禮二　入閤儀　明堂聽政儀肆赦儀附　皇太后垂簾儀　皇太子正至受賀儀　皇太子與百官師保相見儀<BR><BR> </p><p>　　入閤儀。唐制：天子日御正衙以見羣臣，必立仗。朔望薦食陵寢，不能臨前殿，則御便殿，乃自正衙喚仗由宣政兩門而入，是謂東、西上閤門，羣臣俟於正衙者因隨以入，故謂之入閤。五代以來，正衙既廢，而入閤亦希闊不講，宋復行之。<BR><BR> </p><p>　　建隆元年八月朔，太祖常服御崇元殿，設仗衞，文武百官入閤，始置待制、候對官，乃以工部尚書竇儀待制，太常卿邊光範候對。仗退，賜食廊下。<BR><BR> </p><p>　　乾德四年四月朔，帝服通天冠、絳紗袍，御崇元殿視朝，設金吾仗衞，羣臣入閤。<BR><BR> </p><p>　　太宗淳化二年十一月，詔以十二月朔御文德殿入閤，令史館修撰楊徽之、張洎定為新儀。前一日有司供帳於文德殿。宋初曰文明。是日既明，先列文武官于殿庭之東西，百官、軍校、行軍副使等序班於正衙門外屏南階下；次御史中丞、三院御史序立，中丞獨穿金吾班過揖兩班，一揖歸本位；次監察御史兩員監閤，於正衙門外屏北階上北面立；次中書、門下、文明翰林樞密直學士、兩省官分班立；次司天奏辰刻；次閤門版奏班齊。皇帝服鞾袍乘輦，至長春殿駐輦，樞密使以下奏謁，前導至文德殿。殿上承旨索扇，捲簾。皇帝升位，扇却，儀鸞使焚香；次文武官等拜；次司天鷄唱；次閤門勘契；次閤門使承旨呼四色官喚仗，南班有辭謝者再拜先退，中書、門下班對揖，序立正衙門外屏北階上；次翰林學士、兩省官、中丞、侍御史序立；次金吾將軍押細仗入正衙門後，橫行拜訖，分行上黃道，仗隨入，金吾將軍至龍墀分班揖訖，序立；次吏部、兵部侍郎執文武班簿入，對揖立；次中書、門下、學士、兩省、御史臺官入，北面拜訖，上黃道，將至午階，〈廉攴〉鞾急趨赴丹墀，彈奏御史至吏部侍郎南便落黃道，急趨就位；起居郎、舍人至兵部、吏部侍郎後，急趨而進，飛至香案前，皆揖訖序立；次金吾大將軍先對揖並鞠躬，〈廉攴〉鞾行至折方石位又對揖，北行至奏事石位鞠躬，一員奏軍國內外平安，倒行就位；次引文武班就位，揖訖，鞠躬，〈廉攴〉鞾急趨入沙墀；次引侍從班橫行，宰臣祝月起居畢，分班序立；文武兩班出，序立於衙門外。刑法、待制官赴監奏位，中書、門下夾香案侍立，兩省御史臺官、學士、兵部吏部侍郎、金吾將軍、監閤御史並相次出，就衙門外立。惟學士立門側北候宰相。中書、門下詣香案前奏曰：「中書公事，臣等已具奏聞。」訖，乃退，揖殿出。次刑法官、待制官各奏事，並宣徽使答訖，乃出就班。次彈奏官、左右史出。閤內失儀者，彈糺如式。彈奏官失儀，起居郎糺之；起居郎失儀，閤門使糺之；閤門使失儀，宣徽使糺之。凡出者皆〈廉攴〉鞾急趨揖殿。次中書、門下、學士就位，閤門使宣放仗，再拜，賜廊下食，又再拜。次閤門使奏閤內無事，文武官出，殿上索扇，垂簾，輦還宮。其賜廊下食，自左右勤政門北東西兩廊，文東武西，以北為上立定；中丞至本位，面南一揖，乃就坐食；至臺吏，贊乃搢笏食，食訖復贊，食畢而罷。五月朔，命有司增黃麾仗二百五十人，令文武官隨中書、門下橫行起居，徙翰林學士位于參知政事後，與節度使分東西揖殿出。真宗凡三行之，景德以後其禮不行。仁宗從知制誥李淑議，仍讀時令，詔禮官詳定儀注，以言者謂未合典禮而罷。<BR><BR> </p><p>　　熙寧三年，知制誥宋敏求等言：「奉詔重修定閤門儀制內文德殿入閤儀，按今文德殿，唐宣政殿也；紫宸殿，唐紫宸殿也。然祖宗視朝，皆嘗御文德殿入閤。唐制，常設仗衞于宣政殿，或遇上坐紫宸，即喚仗入閤。如此，則當御紫宸殿入閤，方合舊典。」翰林學士王珪等議：「按入閤者，乃唐隻日紫宸殿受常朝之儀也。唐紫宸與今同，宣政殿即今文德殿。唐制，天子坐朝，必立仗于正衙。若止御紫宸即喚正衙仗自宣政殿東西閤門入，故為入閤。五代以來遂廢正衙立仗之制。今閤門所載入閤儀者，止是唐常朝之儀，非盛禮也。」自是入閤之禮遂罷。<BR><BR> </p><p>　　敏求又言：「本朝惟入閤乃御文德殿視朝，今既不用入閤儀，即文德遂闕視朝之禮。請下兩制及太常禮院，約唐制御宣政殿，裁定朔望御文德殿儀，以備正衙視朝之制。」學士韓維等以入閤圖增損裁定上儀曰：<BR><BR> </p><p>　　朔日不值假，前五日閤門移諸司排辦，前一日，有司供帳文德殿。其日，金吾將軍常服押本衞仗，判殿中省官押細仗，先入殿庭，東西對列；文武官東西序立；諸軍將校分入，北向立；朝堂引贊官引彈奏御史二員入殿門踏道，當下殿北向立；次催文武班分入，並東西相向立；諸軍將校即於殿庭北向立班。皇帝服鞾袍御垂拱殿，鳴鞭，內侍、閤門、管軍依朔望常例起居；次引樞密、宣徽、三司使副、樞密直學士、內客省使以下至醫官、待詔及修起居注官二員並大起居。諸司使以下，退排立。帝輦至文德殿後，閤門奏班齊，帝出，殿上索扇，升榻，鳴鞭；扇開，捲簾，儀鸞使焚香，喝文武官就位，四拜起居；鷄人唱時；舍人於彈奏御史班前西向喝大起居。御史由文武班後至對立位，次引左右金吾將軍合班於宣制石南大起居，班首出班躬奏軍國內外平安，歸位再拜，各歸東西押仗位。通喝舍人於宣制石南北向對立。舍人退於西階，次揖宰臣、親王以下，躬奏文武百僚、宰臣某姓名以下起居，分引宰臣以下橫行，諸軍將校仍舊立。閤門使喝大起居，舍人引宰臣至儀石北，俛伏跪致詞祝月訖，其詞云：「文武百僚、宰臣全銜臣某姓名等言：孟春之吉，伏惟皇帝陛下膺受時祉，與天無窮，臣等無任歡呼抃蹈之至。」歸位五拜。閤門使揖中書由東階升殿，樞密使帶平章事以上由西階升殿侍立；給事中一員歸左省位立；轉對官立於給事中之南；<span>[如罷轉對官，每遇御史臺前期牒請；文官二員並依轉對官例，先於閤門投進奏狀。]</span>吏部侍郎及刑法官立於轉對官南；兵部侍郎於右省班南，與吏部侍郎東西相向立，搢笏，各出班籍置笏上；<span>[吏部、兵部侍郎以知審官東、西院官充，刑法官以知審刑、大理寺官充。]</span>親王、使相以下分班出；引轉對官於宣制石南，宣徽使殿上承旨宣答如儀；次吏部、兵部侍郎及刑法官對揖出；次彈奏御史無彈奏對揖出；<span>[如有彈奏，並如儀。]</span>引給事中至宣制石南揖，躬奏殿中無事；喝祗候，揖，西出；次引修起居注官，次引排立供奉官以下各合班於宣制石南躬；喝祗候，揖，分班出；喝天武官等門外祗候，出。索扇，垂簾，皇帝降坐，鳴鞭；舍人當殿承旨放仗，四色官〈廉攴〉鞾急趨至宣制石南，稱奉敕放仗。金吾將軍并判殿中省官對拜訖，隨仗出；親王、使相、節度使至刺史、學士、臺省官、諸軍將校等並序班朝堂，謝賜茶酒。帝復御垂拱殿，中書、樞密及請對官奏事；不引見、謝、辭班。後殿坐，臨時取旨。其日遇有德音、制書、御札，仍候退御垂拱殿坐，制箱出外。應正衙見、謝、辭文武臣僚，並依御史臺儀制喚班，依序分入於文武班後，以北為首，分東西相向，重行異位，依見、辭、謝班序位。餘押班臣僚於班稍前押班，候刑法官對揖出，分引近前揖躬。舍人當殿宣班，引轉對班見、謝、辭，並如紫宸儀。樞密使不帶平章事、參知政事至同簽書樞密院事、宣徽使並立於宣制石稍北，宰臣、親王、樞密使帶平章事、使相係押班者，立於儀石南，餘官並立於宣制石南，如合通喚，閤門使引並如儀。贊喝訖，係中書、樞密並揖升殿辭謝，揖，西出，其合問聖體者，並如儀；餘官分班出。<span>[彈奏御史候見、謝、辭班絕，對揖出。其朝見，如謝都城門外御筵。及召赴闕謝茶藥撫問之類，不可合班者，各依別班中謝對。賜酒食等並門賜。其係正衙見門謝辭，亦門外唱放。]</span><BR><BR> </p><p>　　應正衙見、謝、辭臣僚，前一日於閤門投詣正衙榜子，閤門上奏目；又投正衙狀於御史臺、四方館。應朔日或得旨罷文德殿視朝，止御紫宸殿起居，其已上奏目，正衙見、謝、辭班並放免，依官品隨赴紫宸殿引，或值改，依常朝文德殿，自有百官班日，並如舊儀。應外國蕃客見、辭，候喚班先引赴殿庭東，依本國職次重行異位立，候見、辭、謝班絕，西向躬。舍人當殿通班轉於宣制石南，北向立，贊喝如儀，西出。其酒食分物並門賜，如有進奉，候彈奏御史出，進奉入。<span>[唯御馬及擔床自殿西偏門入，東偏門出。其進奉出入，天武官起居，舍人通某國進奉，宣徽使喝進奉出，節次如紫宸儀。]</span>候進奉出，給事中奏殿中無事，出其後殿再坐，合引出者，從別儀。<BR><BR> </p><p>　　其日，賜茶酒，宰臣、樞密於閤子，親王於本廳，使相、宣徽使、兩省官、待制、三司副使、文武百官、皇親使相以下至率府副率，及四廂都指揮使以下至副都頭，並於朝堂。<span>[如朝堂位次不足，即於朝堂門外設次。]</span>管軍節度使至四廂都指揮使、節度使、兩使留後至刺史，並於客省廳。<BR><BR> </p><p>　　詔從所定。<BR><BR> </p><p>　　徽宗初建明堂，禮制局列上七議：<BR><BR> </p><p>　　一曰：古者朔必告廟，示不敢專。請視朝聽朔必先奏告，以見繼述之意。<BR><BR> </p><p>　　二曰：古者天子負扆南向以朝諸侯，聽朔則各隨其方。請自今御明堂正南向之位，布政則隨月而御堂，其閏月則居門焉。<BR><BR> </p><p>　　三曰：禮記月令，天子居青陽、總章，每月異禮。請稽月令十二堂之制，修定時令，使有司奉而行之。<BR><BR> </p><p>　　四曰：月令以季秋之月為來歲受朔之日。請以每歲十月於明堂受新曆，退而頒之郡國。<BR><BR> </p><p>　　五曰：古者天子負扆，公、侯、伯、子、男、蠻夷戎狄四塞之國各以內外尊卑為位。請自今元正、冬至及大朝會並御明堂，遼使依賓禮，蕃國各隨其方，立於四門之外。<BR><BR> </p><p>　　六曰：古者以明堂為布政之宮，自今若有御劄、手詔並請先於明堂宣示，然後榜之朝堂，頒之天下。<BR><BR> </p><p>　　七曰：赦書、德音，舊制宣於文德殿，自今非御樓肆赦，並於明堂宣讀。<BR><BR> </p><p>　　政和七年九月一日，詔頒朔、布政自十月為始。是月一日，上御明堂平朔左个，頒天運、政治及八年戊戌歲運、曆數于天下。自是每月朔御明堂布是月之政。先是，羣臣五上表請負扆聽朝，詔弗允，至是復再請，始從之。十一月一日上御明堂，南面以朝百辟，退坐于平朔頒政。其禮：百官常服立明堂下，乘輿自內殿出，負斧扆坐明堂。大晟樂作，百官朝于堂下，大臣升階進呈所頒布時令，左右丞一員跪請付外施行，宰相承制可之，左右丞乃下授頒政官，頒政官受而讀之訖，出，閤門奏禮畢。帝降坐，百官乃退。自是以為常。其歲運、曆數、天運、政治之辭，文多不載。是後則各隨歲月星曆氣運推移沿改，而易其辭焉。<BR><BR> </p><p>　　初，尚書左丞薛昂請凡崇寧以來紹述熙、豐政事，各條其節目，繫之月令，頒于明堂。尋詔：「頒月之朔，使民知寒暑燥濕之化，而萬里之遠，雖驛置日行五百里已不及時，其千里外當前期十日進呈取旨，頒布諸州長吏封掌，俟月朔宣讀之。」<BR><BR> </p><p>　　宣和元年，蔡京言：「周觀治象於正月之始和，以十二月頒告朔于邦國，皆不在十月。後世以十月者，祖秦朔故也。秦以十月為歲首，故月令以孟冬頒來歲之朔，今不當用。請以季冬頒歲運于天下。」詔自今以正月旦進呈宣讀。四年二月，太常王黼編類明堂頒朔布政詔書、條例、氣令應驗，凡六十三冊，上之。靖康元年，詔罷頒朔布政。<BR><BR> </p><p>　　御樓肆赦。每郊祀前一日，有司設百官、親王、蕃國諸州朝貢使、僧道、耆老位宣德門外，太常設宮縣、鉦鼓。其日，刑部錄諸囚以俟。駕還至宣德門內幄次，改常服，羣臣就位，帝登樓御坐，樞密使、宣徽使侍立，仗衞如儀。通事舍人引羣官橫行再拜訖，復位。侍臣宣曰「承旨」，舍人詣樓前，侍臣宣敕立金鷄。舍人退詣班南，宣付所司訖，太常擊鼓集囚。少府監立鷄竿於樓東南隅，竿末伎人四面緣繩爭上，取鷄口所衘絳幡，獲者即與之。樓上以朱絲繩貫木鶴，仙人乘之奉制書循繩而下，至地以畫臺承鶴，有司取制書置案上。閤門使承旨引案宣付中書、門下，轉授通事舍人，北面宣云「有制」，百官再拜。宣赦訖，還授中書、門下，付刑部侍郎承旨放囚，百官稱賀。閤門使進詣前，承旨宣答訖，百官又再拜，舞蹈，退。若德音、赦書自內出者，並如文德殿宣制之儀。其降御劄，亦閤門使跪授殿門外置箱中，百官班定，閤門授宰臣讀訖，傳告，百僚皆拜舞稱萬歲。真宗宣制，有司請用儀仗四千人，自承天殿設細仗導衞，近臣起居訖，則分左右前導之。<BR><BR> </p><p>　　皇太后臨朝聽政。乾興元年，真宗崩，遺旨以皇帝尚幼，軍國事兼權取皇太后處分。宰相率百官稱賀，復前奉慰，又慰皇太后於簾前。有司詳定儀式：內東門拜表，合差入內都知一員跪授傳進；皇太后所降批答，首書「覽表具之」，末云「所請宜許或不許」。初，丁謂定皇太后稱「予」，中書與禮院參議，每下制令稱「予」，便殿處分稱「吾」。皇太后詔：「止稱『吾』，與皇帝並御承明殿垂簾決事。」百官表賀。<BR><BR> </p><p>　　英宗即位，輔臣請與皇太后權同聽政。禮院議：自四月內東門小殿垂簾，兩府合班起居，以次奏事，非時召學士亦許至小殿。時帝以疾權居柔儀殿東閤西室，太后垂簾處分稱「吾」，唯兩府日入候問聖體，因奏政事，退詣小殿簾外，覆奏太后，帝疾間，御前後殿聽政，兩府退朝，猶於小殿覆奏。<BR><BR> </p><p>　　哲宗即位，太皇太后權同聽政。三省、樞密院按儀注：未釋服以前，遇隻日皇帝御迎陽門，日參官並赴起居，依例奏事。每五日，遇隻日於迎陽門垂簾，皇帝坐於簾內之北，宰執奏事則權屏去左右侍衞；事有機速，許非時請對，及賜宣召亦許升殿。禮部、御史臺、閤門奏討論御殿及垂簾儀制，每朔、望、六參，皇帝御前殿，百官起居，三省、樞密院奏事，應見、謝、辭班退，各令詣內東門進榜子。皇帝雙日御延和殿垂簾，日參官起居太皇太后，移班少西起居皇帝，並再拜。三省、樞密院奏事，三日以上四拜不舞蹈，候祔廟畢，起居如常儀。簾前通事以內侍，殿下以閤門。吏部磨勘奏舉人，垂簾日引。應見、謝、辭臣僚遇朔、望參日不坐，並先詣殿門，次內東門，應擡賜者並門賜之。於是帝御迎陽門幄殿，同太皇太后垂簾，宰臣、親王以下合班起居。常制分班十六，至是合班，以閤門奏請故也。禮官請如有祥瑞、邊捷，宰臣以下紫宸殿稱賀皇帝畢，赴內東門賀太皇太后。從之。<BR><BR> </p><p>　　徽宗即位，皇太后權同聽政。三省、樞密院聚議：故事，嘉祐末，英宗請慈聖同聽政，五月同御內東門小殿垂簾，至七月十三日英宗間日御前後殿，輔臣奏事，退詣內東門簾前覆奏。又故事，唯慈聖不立生辰節名，不遣使契丹；若天聖、元豐則御殿垂簾，立生辰節名，遣使與契丹往還，及避家諱等。曾布曰：「今上長君，豈可垂簾聽政？請如嘉祐故事。」蔡卞曰：「天聖、元豐與今日皆遺制處分，非嘉祐比。」布曰：「今日之事，雖載遺制，實出自德音，又皆長君，正與嘉祐事相似。」有旨：依嘉祐、治平故事。布語同列曰：「奏事先太后，次覆奏皇帝，如今日所得旨。」遂為定式矣。尋以哲宗靈駕發引，太后手書罷同聽斷焉。<BR><BR> </p><p>　　皇太子元正、冬至受羣臣賀儀。政和新儀：前一日，有司於東門外量地之宜，設三公以下文武衞官等次如常儀；典儀設皇太子答拜褥位於階下南向，又設文武衞官版位於門之外。其日，禮直官、舍人先引三公以下文武羣臣以次入，就位立定。禮直官、舍人引左庶子詣皇太子前，跪請內嚴；少頃，又言外備，內侍褰簾，皇太子常服出次。左右侍衞如常儀。皇太子降階詣南向褥位，典儀曰「再拜」，贊者承傳曰「再拜」，三公以下皆再拜，皇太子答拜。班首少前稱賀云：「元正首祚，<span>[冬至云：「天正長至。]</span>」景福維新。伏惟皇太子殿下，與時同休。」賀訖，少退，復位。左庶子前，承令詣羣臣前答云：「元正首祚，<span>[冬至云：「天正長至」]</span>與公等均慶。」典儀曰「再拜」，班首以下皆再拜，皇太子答拜。訖，禮直官、通事舍人引三公以下文武百官以次出，內侍引皇太子升階，還次，降簾，侍衞如常儀。<BR><BR> </p><p>　　少頃，禮直官、舍人引知樞密院官以下入，就位立定，內侍引皇太子降階，詣南向褥位，樞密以下參賀如上儀。訖，退。次引師、傅、保、賓客以下入，就位，參賀如上儀。師、傅、保以下以次出。<BR><BR> </p><p>　　內侍引皇太子升坐，禮直官引文武宮官入，就位，重行北向立，典儀曰「再拜」，在位官皆再拜。左庶子少前，跪言：「具官某言：元正首祚，<span>[冬至云：「天正長至。」]</span>伏惟皇太子殿下，與時同休。」俛伏，興，復位。典儀曰「再拜」，在位者皆再拜，分東西序立。左庶子少前，跪言禮畢。左右近侍降簾，皇太子降坐，宮官退，左右侍衞以次出。<BR><BR> </p><p>　　皇太子與百官相見。至道元年，有司言：「百官見皇太子，自兩省五品、尚書省御史臺四品、諸司三品以上皆答拜，餘悉受拜。宮官自左右庶子以下，悉用參見之儀。其宴會位在王公上。」<BR><BR> </p><p>　　與師、傅、保相見。政和新儀：前一日，所司設師、傅、保以下次於宮門外道，西南向；設軒架之樂於殿庭，近南，北向。其日質明，諸衞率各勒所部屯門列仗，典謁設皇太子位於殿東階下西向，設師、傅、保位於殿西階之西，三少位於傅、保之南稍却，俱東向北上。師、傅、保以下俱朝服至宮門，通事舍人引就次，左庶子請內嚴。通事舍人引師、傅、保立於正殿門之西，三少在其南稍却，俱東向北上。左庶子言外備，諸侍奉之官各服其器服，俱詣閤奉迎。皇太子朝服以出，左右侍衞如常儀，軒架作翼安之樂，至東階下西向立，樂止。通事舍人引師、傅、保及三少入，就位，軒架作正安之樂，至位樂止。皇太子再拜，師、傅、保以下答拜。<span>[若三少特見，則三少先拜。]</span>通事舍人引師、傅、保以下出，軒架正安之樂作，出門，樂止。左庶子前跪稱：「左庶子某言，禮畢。」皇太子入，左右侍衞及樂作如來儀。</p>
<div class='pn'><p class='pre'>上一节：<a href='第六十九章-卷六十九-原文.html'>第六十九章-卷六十九</a></p><p class='next'>下一节：<a href='第七十一章-卷七十一-原文.html'>第七十一章-卷七十一</a></p></div></body>
</html>
