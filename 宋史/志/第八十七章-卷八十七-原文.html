<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>宋史-志-第八十七章-卷八十七-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-志<a href='../宋史.html#志'>：目录</a></p>
</div>
<div class='pn'><p class='pre'>上一节：<a href='第八十六章-卷八十六-原文.html'>第八十六章-卷八十六</a></p><p class='next'>下一节：<a href='第八十八章-卷八十八-原文.html'>第八十八章-卷八十八</a></p></div>
</div>

<h1>第八十七章-卷八十七<span style='font-size:small'> 原文</span></h1>
<p>樂章三<BR><BR> </p><p>　　太廟常享，禘袷，加上徽號，郊前朝享，皇后別廟<BR><BR> </p><p>　　建隆以來祀享太廟一十六首<BR><BR> </p><p>　　迎神，禮安肅肅清廟，奉祠來詣。格思之靈，如在之祭。克謹威儀，載嚴容衞。降福孔皆，以克永世。<BR><BR> </p><p>　　皇帝行，隆安工祝升階，賓尸在位。祗達孝思，允修毖祀。顯相有儀，克恭乃事。儼恪其容，通此精意。<BR><BR> </p><p>　　奠瓚用瑞木木符啟瑞，著象成文。於昭大號，協應明君。靈命有屬，鴻禧洞分。歌以升薦，休嘉洽聞。<BR><BR> </p><p>　　又馴象嘉彼馴象，來歸帝鄉。南州毓質，中區效祥。仁格巨獸，德柔遐荒。有感斯應，神化無方。<BR><BR> </p><p>　　又玉烏素烏爰止，淳精允臧。名符瑞牒，色應金方。潔白容與，翹英奮揚。孝思攸感，皇德逾張。<BR><BR> </p><p>　　奉俎，豐安維犧維牲，以炰以烹。植其鞉鼓，潔彼鉶羹。孔碩茲俎，於穆厥聲。肅雍顯相，福祿來成。<BR><BR> </p><p>　　酌獻僖祖室，大善湯湯洪河，經啟長源。鬱鬱嘉木，挺生本根。大哉崇基，出乎慶門。發祥垂裕，永世貽孫。<BR><BR> </p><p>　　順祖室，大寧元鍾九千，生於仲呂。崇臺九層，起於累土。赫日之升，明夷為主。孝孫作帝，式由祖武。<BR><BR> </p><p>　　翼祖室，大順明明我祖，積德攸宜。肇繼瓜瓞，將隆本支。爰資慶緒，式昭帝基。於穆清廟，永洽重熙。<BR><BR> </p><p>　　宣祖室，大慶艱難積行，綿長鍾慶。同人之時，得主乃定。既敘宗祧，乃修舞詠。經武開先，永昭丕命。<BR><BR> </p><p>　　太祖室，大定猗歟太祖，受命於天！化行區宇，功溢簡編。武威震耀，文德昭宣。開基垂統，億萬斯年。<BR><BR> </p><p>　　太宗室，大盛赫赫皇運，明明太宗。四隩咸暨，一變時雍。睿文炳煥，聖備温恭。千齡萬祀，永播笙鏞。<BR><BR> </p><p>　　飲福，禧安嘉粟旨酒，博腯牲牷。神鑒孔昭，享茲吉蠲。夙夜毖祀，孝以奉先。永錫純嘏，功格於天。<BR><BR> </p><p>　　亞獻，正安已象文治，乃觀武成。進退可度，威儀克明。<BR><BR> </p><p>　　終獻，正安常武徂征，詩人所稱。總干山立，厥象伊疑。<BR><BR> </p><p>　　徹豆，豐安肥腯之牲，既析既薦，鬱鬯之酒，已酌已獻。祝辭亦陳，和奏斯遍。享禮具舉，徹其有踐。<BR><BR> </p><p>　　攝事十三首<BR><BR> </p><p>　　降神，理安肅肅清廟，昭事祖禰。粢盛苾芬，四海來祭。皇靈格思，令容有睟。降福孔皆，以克永世。<BR><BR> </p><p>　　太尉行，正安稞鬯溥將，賓尸在位。帝德升聞，孝思光被。公卿庶正，傅御師氏。至誠感神，福祿來暨。<BR><BR> </p><p>　　奠瓚，瑞安淳清育物，瑞木成文。元氣陶冶，非煙郁氛。玄貺昭格，至和所熏。登歌稞獻，肸蠁如聞。<BR><BR> </p><p>　　奉俎，豐安麗碑割牲，以炰以烹。博碩肥腯，薦羞神明。祖考來格，享於克誠。如聞謦咳，式燕以寧。<BR><BR> </p><p>　　酌獻僖祖室，大善肅肅藝祖，肇基鴻源。權輿光大，燕翼貽孫。載祀惟永，慶流後昆。威靈在天，顧我思存。<BR><BR> </p><p>　　順祖室，大寧思文聖祖，長發其祥。錫羨蕃衍，德厚流光。眷命自天，卜世聿昌。祗肅孝享，降福無疆。<BR><BR> </p><p>　　翼祖室，大順明明我祖，積德累仁。居晦匿曜，邁種惟勤。帝圖天錫，輝光日新。寢廟繹繹，昭事同寅。<BR><BR> </p><p>　　宣祖室，大慶洸洸我祖，時惟鷹揚。潛德弗耀，發源靈長。肆類配天，永思不忘。來顧來享，百福是將。<BR><BR> </p><p>　　太祖室，大定赫赫太祖，受命於天。赤符啟運，威加八埏。神武戡難，功無間然。翼翼丕承，億萬斯年。<BR><BR> </p><p>　　太宗室，大盛穆穆太宗，與天合德。昧旦丕顯，乾乾翼翼。敷佑下民，時帝之力。永懷聖神，孝思罔極。<BR><BR> </p><p>　　真宗室，大明煌煌真宗，善繼善承。經武耀德，臻於治平。封祀禮樂，丕昭鴻名。陟配文廟，皇圖永寧。<BR><BR> </p><p>　　徹豆，豐安鼎俎既陳，豆籩既設。金石在庭，工師就列。備物有嚴，著誠致潔。孝惟時思，禮以雍徹。<BR><BR> </p><p>　　送神，理安神之來兮風肅然，神之去兮升九天。排凌兢兮還恍惚，羽旄紛兮蕭燔煙。<BR><BR> </p><p>　　真宗御製二首<BR><BR> </p><p>　　奠瓚用萬國朝天鴻源浚發，睿圖誕彰。高明錫羨，累洽延祥。巍巍藝祖，溥率賓王。煌煌文考，區宇大康。珍符昭顯，寶曆綿長。物性茂遂，民俗阜昌。甫田多稼，禾黍穰穰。含生嘉育，鳥獸蹌蹌。八紘統域，九服要荒。沐浴惠澤，祗畏典常。隔谷分壤，望斗辨方。並襲冠帶，來奉圭璋。峨峨雙闕，濟濟明堂。諸侯執帛，天后當陽。何以辨等？袞衣繡裳。何以褒德？輅車乘黃。聲明煥赫，雅頌汪洋。啟茲丕緒，祐我無疆。大統斯集，大樂斯揚。俛隆宗祏，仰繼穹蒼。<BR><BR> </p><p>　　亞獻、終獻平晉樂五代衰替，六合攜離。封疆竊據，兵甲競馳。天顧黎獻，塗炭可悲。帝啟靈命，濬哲應期。皇祖丕變，金鉞俄麾。率土執贄，獷俗來儀。瞻彼大鹵，竊此餘基。獨迷文告，莫畏天威。神宗繼統，璿圖有輝。尚安蠢爾，罔懷格思。六飛夙駕，萬旅奉辭。徯來發詠，不陣行師。雲旗先路，壺漿塞岐。天臨日照，宸慮通微。前歌後舞，人心悅隨。要領自得，智力何施。風移僭冒，政治淳熙。書文混一，盛德咸宜。干戈倒載，振振言歸。誕昭七德，永定九圍。<BR><BR> </p><p>　　真宗告饗六首<BR><BR> </p><p>　　告受天書，瑞安寶命自天，鴻禧錫祚。昭晰緣文，氤氳黃素。玄感薦彰，靈休誕布。寅奉珍符，聿懷永慕。<BR><BR> </p><p>　　太祖、太宗加上尊謚，顯安報貺陟封，聿昭典禮。讓德穹厚，歸功祖彌。丕顯尊稱，盡善盡美。寅威孝思，以介蕃祉。<BR><BR> </p><p>　　東封畢躬謝酌獻，封安奕奕清廟，錫羨詒謀。升中神嶽，顯允皇猷。歸格藝祖，昭報靈休。奉先追遠，盛德益修。<BR><BR> </p><p>　　祀汾陰畢躬謝酌獻，顯安於昭列聖，休德清明。威靈如在，享於克誠。報功厚載，馨薦惟精。歸格飲至，禮備樂成。<BR><BR> </p><p>　　聖祖降親告，瑞安於赫聖祖，景靈在天。神遊來暨，睟容穆然。誨言昭示，帝胄開先。齊明欽若，延鴻億年。<BR><BR> </p><p>　　六室加謚，顯安欽崇太霄，肅奉徽冊。大禮克誠，鴻猷有赫。令芳爰薦，明靈斯格。昭謝垂祥，永懷何極。<BR><BR> </p><p>　　景祐親享太廟二首<BR><BR> </p><p>　　迎神，興安追養奉先，納孝練主。金奏鳳鳴，關雎樂舞。奠鬯恭神，肥腯展俎。積慶聰明，降景寰宇。<BR><BR> </p><p>　　酌獻真宗室，大明於穆真皇，宅心道粹。和戎偃革，煥乎文治。操瑞拜圖，封天祀地。盛德為宗，烝嘗萬世。<BR><BR> </p><p>　　至和袷享三首<BR><BR> </p><p>　　迎神，興安濡露降霜，永懷孝思。祫食諦敘，再閏之期。歌德詠功，八音播之。歆神惟始，靈其格茲。<BR><BR> </p><p>　　奠瓚，嘉安昭穆親祖，自室徂堂。禮備樂成，肅然稞將。瑟瓚黃流，條鬯芬芳。氣達淵泉，神孚來享。<BR><BR> </p><p>　　送神，興安四祖基慶，三後在天。薦侑備成，靈娭其旋。孝孫應嘏，受福永年。送之懷之，明發惻然。<BR><BR> </p><p>　　嘉祐袷享二首<BR><BR> </p><p>　　迎神，懷安躬茲孝享，禮備樂成。神登於俎，祝導於祊。展牲肥腯，奏格和平。靈其昭格，肅僾凝情。<BR><BR> </p><p>　　送神，懷安靈神歸止，光景肅然。福祥裕世，明威在天。孝孫有慶，駿烈推先。佑茲基緒，彌萬斯年。<BR><BR> </p><p>　　熙寧以後享廟五首<BR><BR> </p><p>　　酌獻英宗室，大英在宋五世，天子嗣昌。躬發英斷，若乾之剛。聲容沄沄，被於八荒。垂千萬年，永烈有光。<BR><BR> </p><p>　　送神，興安鐘鼓惟旅，籩豆孔時。衎我祖宗，既右享之。神亟來止，孝孫之喜。神保聿歸，孝孫之思。<BR><BR> </p><p>　　禘祫孟享、臘享，宗正卿升殿，正安進退有容，服章有儀。匪亟匪遲，降登孔時。<BR><BR> </p><p>　　祫享仁宗，大和於穆仁廟，聖澤滂流。華夷用乂，動植蒙休。徽名冠古，奕世垂謀。帝躬稞獻，盛典昭修。<BR><BR> </p><p>　　英宗，大康赫赫英皇，總提邦紀。浚發神功，恢張聖理。仙馭雖遙，鴻徽不弭。永言孝思，竭誠躬祀。<BR><BR> </p><p>　　常祀五享三首<BR><BR> </p><p>　　迎神，興安九變奕奕清廟，昭穆定位。霜露增感，粢盛潔祭。神靈來格，福祉攸暨。追孝奉先，本支百世。<BR><BR> </p><p>　　太尉奠瓚，嘉安有秩時祀，匪怠匪瀆。有來宗工，載祗載肅。厥作稞將，流黃瓚玉。是享是宜，永綏多福。<BR><BR> </p><p>　　送神，興安皇祖皇考，配帝配天。駿奔顯相，神保言旋。祝以孝告，嘏以慈宣。去來永慕，宗事惟虔。<BR><BR> </p><p>　　紹興以後時享二十五首<BR><BR> </p><p>　　迎神，興安<BR><BR> </p><p>　　黃鐘為宮奉先嚴祀，率禮大經。時思致享，肅薦芳馨。竭誠備物，樂奏和聲。真馭來止，熙事克成。<BR><BR> </p><p>　　大呂為角聖靈在天，九關崇深。風馬雲車，紛其顧臨。擁祥儲休，昭荅孝心。孝孫受祉，萬福是膺。<BR><BR> </p><p>　　太簇為徵嘉承和平，秩祀為先。乃練休辰，祝史告虔。內心齊明，祀具吉蠲。交際恍惚，如在後前。<BR><BR> </p><p>　　應鐘為羽道信於神，神靈燕娭。酒有嘉德，物惟其時。緩節安歌，樂奏具宜。欣欣樂康，福祿綏之。<BR><BR> </p><p>　　奉俎，豐安王假有廟，子孫保光。奉牲以告，玉俎膏香。專精厲意，神其迪嘗。休承靈意，申錫無疆。<BR><BR> </p><p>　　初獻盥洗，正安恪恭祀典，涓選休成。設洗致潔，直於東榮。嘉觴祗薦，明德惟馨。祖考來格，享茲孝誠。<BR><BR> </p><p>　　升殿，正安冠佩雍容，時惟上公。享於清廟，陟降彌恭。籩豆靜嘉，粢盛潔豐。孝孫有慶，萬福來同。<BR><BR> </p><p>　　僖祖室酌獻，基命於穆文獻，自天發祥。肇基明命，錫羨無疆。子孫千億，宗社靈長。神之格思，如在洋洋。<BR><BR> </p><p>　　宣祖室酌獻，天元天啟炎曆，集我大命。長髮其祥，篤生上聖。夷亂芟荒，乾坤以定。時禮聿修，孝孫有慶。<BR><BR> </p><p>　　太祖室酌獻，皇武赫赫藝祖，受天明命。威加八紘，德垂累聖。祀事孔明，有嚴笙磬。對越在天，延休錫慶。<BR><BR> </p><p>　　太宗室酌獻，大定明明在上，時維太宗。允武允文，丕基紹隆。於肅清廟，昭報是豐。皇靈格思，福祿來同。<BR><BR> </p><p>　　真宗室酌獻，熙文於穆真皇，維烈有光。丕承二后，奄奠萬方。威加戎狄，道格穹蒼。歆時禋祀，降福無疆。<BR><BR> </p><p>　　仁宗室酌獻，美成至哉帝德，乃聖乃神！恭己南面，天下歸仁。歷年長久，垂裕後人。禮修舊典，寶命維新。<BR><BR> </p><p>　　英宗室酌獻，治隆炎基克鞏，赫赫英宗。紹休前烈，仁化彌隆。篤生聖子，堯、湯比蹤，烝嘗萬世，福祿來崇。<BR><BR> </p><p>　　神宗室酌獻，大明於昭神祖，運撫明昌。肇新百度，克配三王。遐荒底績，聖武維揚。永言執競，上帝是皇。<BR><BR> </p><p>　　哲宗室酌獻，重光於皇浚哲，遹駿有聲。率時昭考，丕顯儀刑。功光大業，道協三靈。永綏厥後，來燕來寧。<BR><BR> </p><p>　　徽宗室酌獻，承元天錫神聖，徽柔懿恭。垂衣拱手，遵制揚功。配天立極，體道居中。佑我烈考，萬福攸同。<BR><BR> </p><p>　　欽宗室，端慶於皇欽宗，道備德宏。允恭允儉，克類克明。孝遵前烈，仁翊函生。歆茲肆祀，永燕宗祊。<BR><BR> </p><p>　　高宗室，大德於皇時宋，自天保定。高宗受之，再仆景命。紹開中興，翼善傳聖。何千萬年，永綏厥慶。<BR><BR> </p><p>　　孝宗室，大倫聖人之德，無加於孝。思皇孝宗，履行立教。始終純誠，非曰笑貌。於萬斯年，是則是效。<BR><BR> </p><p>　　光宗室，大和維宋洽熙，帝繼於理。萬姓厚生，三辰順軌。對時天休，以燕翼子。肅唱和聲，神其有喜。<BR><BR> </p><p>　　文舞退、武舞進，正安肅肅清廟，於顯維德。我祀孔時，我奏有翼。秉翟載駿，有來干戚。神之燕娭，休祥允格。<BR><BR> </p><p>　　亞、終獻，文安觀德宗祏，奕世烈光。有嚴祀典，粵循舊章。樂諧九變，獻舉重觴。燕娭如在，戩穀穰穰。<BR><BR> </p><p>　　徹豆，恭安禮備樂成，物稱誠竭。相維辟公，神人以說。歌雍一章，諸宰斯徹。天子萬世，無競維烈。<BR><BR> </p><p>　　送神，興安霜露既降，時思展禋。在天之御，睠然顧歆。樂成禮備，言歸靡停。既安既樂，福祿來成。<BR><BR> </p><p>　　袷享八首<BR><BR> </p><p>　　迎神，興安<BR><BR> </p><p>　　黃鐘宮時維孟冬，霜露既零。合食盛禮，以時以行。孝心翼翼，惟神來寧。肅倡斯舉，神具是聽。<BR><BR> </p><p>　　大呂角於穆孝思，嘉薦維時。誠通茲格，咸來燕娭。神之聽之，申錫蕃釐。於萬斯年，永保丕基。<BR><BR> </p><p>　　太簇徵於昭孝治，通乎神明。寒暑不忒，熙事備成。牲牷孔碩，黍稷惟馨。以享以祀，來燕來寧。<BR><BR> </p><p>　　應鐘羽苾芬孝祀，薦灌肅雍。致力於神，明信咸通。靈之妥留，惠我龐鴻。廣被萬寓，福祿攸同。<BR><BR> </p><p>　　初獻順祖，酌獻，大寧於赫皇祖，濬發其祥。德盛流遠，奕世彌昌。孝孫有慶，嘉薦令芳。神保是享，錫羨無疆。<BR><BR> </p><p>　　翼祖酌獻，興安上天眷命，佑我丕基。翼翼皇祖，不耀其輝。積厚流長，福祿攸宜。祀事孔時，曾孫篤之。<BR><BR> </p><p>　　光宗室酌獻，大承於皇光宗，握符御極。昭哉嗣服，惟仁與德！勤施於民，靡有暇逸。萬年之思，永奠宗祏<BR><BR> </p><p>　　送神，興安合祭大事，因時發天。翼翼孝思，三獻禮虔。神兮樂康，飆馭言旋。永神後人，於千萬年。<BR><BR> </p><p>　　上仁宗、英宗徽號一首<BR><BR> </p><p>　　入門升殿，顯安於穆仁祖，寵綏萬方。執競英考，迄用成康。圖徽寶冊，有烈其光。庶幾億載，與天無疆。<BR><BR> </p><p>　　上英宗尊號一首<BR><BR> </p><p>　　入門，正安在宋五世，天子神明。群公奉冊，乃揚鴻名。金書煌煌，遹昭厥成。思皇多祜，與天同聲。<BR><BR> </p><p>　　增上神宗徽號一首<span>[哲宗朝制。]</span><BR><BR> </p><p>　　升殿，顯安於惟禰廟，乃聖乃神。秉文之士，作起惟新。建宮稽古，一視同仁。庶幾備號，以享天人。<BR><BR> </p><p>　　紹興十四年奉上徽宗冊寶三首<BR><BR> </p><p>　　冊賓入門，顯安於鑠徽考，如天莫名。迨茲丕揚，擬純粹精。温玉鏤文，來至於祊。有嚴奕奕，禮備樂成。<BR><BR> </p><p>　　冊寶升殿，顯安金字煌煌，瑤光燦燦。群工奉之，登此寶殿。對越祖宗，式遵成憲。威靈在天，來止來燕。<BR><BR> </p><p>　　上徽號，顯安惟精惟一，乃聖乃神。鴻名克揚，茂實斯賓。如禹之功，如堯之仁。孝思永慕，用詔無垠。<BR><BR> </p><p>　　淳熙十五年上高宗徽號三首<BR><BR> </p><p>　　冊寶入門，顯安於穆高皇，功德兼隆。稱天以誄，初謚未崇。載稽禮典，揚徽垂鴻。涓日之良，登進廟宮。<BR><BR> </p><p>　　冊寶升殿，顯安有瑑斯寶，有編斯冊。導以麾仗，奏以金石。祲威盛容，煌煌赫赫。臣工奉之，高靈來格。<BR><BR> </p><p>　　上徽號，顯安中興之烈，高掩商宗。揖遜之美，放勳比隆。字十有六，擬諸形容。威靈在天，裕後無窮。<BR><BR> </p><p>　　慶元三年奉上孝宗徽號三首<BR><BR> </p><p>　　冊寶入門，顯安巍巍孝廟，聖德天通。同符藝祖，克紹高宗。有儀有冊，載推載崇。鏤玉繩金，登奉祏宮。<BR><BR> </p><p>　　冊寶升殿，顯安文金晶熒，冊玉輝潤。統紹乎堯，德全於舜。勤崇推高，子孝孫順。冠德百王，萬年垂訓。<BR><BR> </p><p>　　上徽號，顯安金石充庭，珩璜在列。繪畫乾坤，形容日月。巍巍功德，顯顯謨烈。垂億萬年，鴻徽昭揭。<BR><BR> </p><p>　　高宗郊祀前朝享太廟三十首<BR><BR> </p><p>　　皇帝入門，乾安<span>[後還前殿並同。]</span>於皇我后，祗戒專精。假於有廟，祖考是承。趨進惟肅，僾思惟誠。神之聽之，來燕來寧。<BR><BR> </p><p>　　皇帝升殿、乾安<span>[詣室、降殿並同。]</span>皇皇大宮，丕顯於穆。休德昭清，元氣回復。芝葉蔓茂，桂華馮翼。孝孫假斯，受茲介福。<BR><BR> </p><p>　　盥洗，乾安維皇齊精，鬷假於廟。觀盥之初，惟以潔告。衎承祖宗，恤祀昭孝。誠心有孚，介福斯報。<BR><BR> </p><p>　　迎神，興安秬鬯既將，黃鐘具奏。肅我祖考，祗栗以俟。監觀於茲，雲車來下。<BR><BR> </p><p>　　尚書奉俎，豐安有碩其牲，登於大房。肅展以享，庶幾迪嘗。匪腯是告，我民其康。保艾爾後，垂休無疆。<BR><BR> </p><p>　　皇帝再盥洗，乾安盥至於再，潔誠愈孚。帝用祗薦，靈咸嘉虞。騰歌臚歡，會於軒朱。觀厥顒若，受福之符。<BR><BR> </p><p>　　僖祖室酌獻，基命思文僖祖，基德之元。皇武大之，受命於天。積厚流光，不已其傳。曾孫篤之，於萬斯年。<BR><BR> </p><p>　　翼祖室酌獻，大順天命有開，維仁是依。乃睠冀邦，於以顧之。其顧伊何？發祥肇基。施於孫子，虔奉孝思。<BR><BR> </p><p>　　宣祖室，天元昭哉皇祖，源深流長！雕戈圭瓚，休有烈光。天祐潛德，繼世其昌。永懷積累，嘉薦令芳。<BR><BR> </p><p>　　太祖室，皇武為民請命，皇祖赫臨。天地並貺，億萬同心。造邦以德，介福宜深。挹彼惟旨，真遊居歆。<BR><BR> </p><p>　　太宗室，大定皇矣太宗，嗣服平成！益奮神旅，再征不庭。文武秉德，仁孝克明。以聖傳聖，對越紫清。<BR><BR> </p><p>　　真宗室，熙文思文真宗，體道之崇。憺威赫靈，遵制揚功。真符鼎來，告成登封。盛德百世，於昭無窮。<BR><BR> </p><p>　　仁宗室，美成<span>[徽宗御製。]</span>仁德如天，遍覆無偏。功濟九有，恩涵八埏。齊民受康，朝野晏然。擊壤歌謠，四十二年。<BR><BR> </p><p>　　英宗室，治隆穆穆英宗，持盈守成。世德作求，是纘是承。齊家睦族，偃武恢文。於薦清酤，酌之欣欣。<BR><BR> </p><p>　　神宗室，大明烝哉維後，繼明體神！稽古行道，文物一新。潤色鴻業，垂裕後人。靈斿沛然，來燕來寧。<BR><BR> </p><p>　　哲宗室，重光明哲煌煌，照臨無疆。紹述先志，寔宣重光。詒謀燕翼，率由舊章。苾芬孝祀，降福穰穰。<BR><BR> </p><p>　　徽宗室，承元<span>[御製。]</span>於皇烈考，道化聖神。堯聰舜孝，文恬武忻。命子出震，遺駿上賓。罔極之哀，有古莫倫。<BR><BR> </p><p>　　降殿，乾安明德惟馨，進止回復。裼襲安恭，嚴若惟穀。誠意昭融，群工袂屬。成此祲容，生乎齊肅。<BR><BR> </p><p>　　入小次，乾安於皇我后，祗戒專精。躬制聲詩，文思聰明。雍容戾止，玉立端誠。神聽如在，福祿來寧。<BR><BR> </p><p>　　文舞退、武舞進，正安八音諧律，綴兆充庭。進旅退旅，肅恭和平。盛薦祖宗，靈監昭升。像功崇德，遹觀厥成。<BR><BR> </p><p>　　亞獻，正安威神在天，享於克誠。申以貳觴，式昭德馨。籩豆孔嘉，樂舞具陳。庶幾是聽，福祿來成。<BR><BR> </p><p>　　終獻，正安疏冪三舉，誠意一純。孰陪予祀，公族振振。神具醉止，燕娭窈冥。於萬斯年，綏我思成。<BR><BR> </p><p>　　皇帝出小次，乾安夙戒告備，禮節俛成。妥侑惟乾，氛氳夜澄。有嚴有翼，列聖靈承。於穆清閟，肅肅無聲。<BR><BR> </p><p>　　皇帝再升殿詣飲福位，乾安維皇親享，至再至三。禮備樂奏，層陛森嚴。粢盛芳潔，酒醴旨甘。雲車風馬，從衞觀瞻。<BR><BR> </p><p>　　飲福，禧安赫赫明明，維祖維宗。鑒於文孫，維德之同。日靖四方，亦同其功。億萬斯年，以承家邦。<BR><BR> </p><p>　　還位，乾安帝既臨享，步武鳴鸞。陟降規矩，顒昂周旋。登歌一再，典禮莫愆。神之聽之，祉福綿綿。<BR><BR> </p><p>　　尚書徹豆，豐安熙事即成，嘉籩告徹。洋洋來臨，藹藹布列。配帝其功，在天對越。允集叢釐，萬邦和悅。<BR><BR> </p><p>　　送神，興安神之來遊，風馬雲車。淹留彷彿，顧瞻欷歔。神之還歸，鈞天帝居。監觀於下，何福不除！<BR><BR> </p><p>　　降殿，乾安於皇上天，欽哉成命。集於沖人，丕承列聖。爰熙紫壇，於廟告慶。肸蠁潛通，休祥薦應。<BR><BR> </p><p>　　還大次，乾安盛德豐功，一祖六宗。欽翼燕詒，禋享是崇。厲意齊精，假廟惟恭。率禮周旋，福祿來同。<BR><BR> </p><p>　　寧宗朝享三十五首<BR><BR> </p><p>　　皇帝入門，乾安王假有廟，四極駿奔。鼎俎宵嚴，虡簨雲屯。積厚流廣，德隆慶蕃。是則是繩，保我子孫。<BR><BR> </p><p>　　升殿，乾安於穆清宮，奕奕孔碩。芝莖蔓秀，桂華馮翼。八簋登列，六瑚賁室。皇代擁慶，啟佑千億。<BR><BR> </p><p>　　盥洗，乾安天一以清，地一以寧。維皇精專，承神明靈。娥御墮津，瀆祗揚溟。盥事允嚴，先祖是聽。<BR><BR> </p><p>　　詣室，乾安丹楹雲深，芳勺宵奠。樂華淳鬯，禮文炳絢。有容有儀，載肅載見。維時緝熙，世世以燕。<BR><BR> </p><p>　　還位，乾安旅楹有閑，人神允協。福以德昭，饗以誠接。六樂宣揚，百禮煒燁。對越在天，流祚萬葉。<BR><BR> </p><p>　　迎神，興安九變。<BR><BR> </p><p>　　黃鐘為宮咸英備樂，簋席列斝。詩歌安世，聲葉皇雅。翠旗羽蓋，雲車風馬。神其來兮，以燕以下。<BR><BR> </p><p>　　大呂為角勾陳旦辟，閶闔夜分。軫風挾月，車駟凌雲。瑞景晻靄，神光耀熅。神其來兮，以留以忻。<BR><BR> </p><p>　　太簇為徵穆穆紫幄，璜璜清宮。旱麓流詠，鳧鷖葉工。道閎詒燕，業綿垂鴻。神其來兮，以康以崇。<BR><BR> </p><p>　　應鐘為羽文以謨顯，武以烈承。聖訓之保，祖武之繩。有肅孝假，式嚴衎烝。神其來兮，以宜以寧。<BR><BR> </p><p>　　捧俎，豐安簋豆薦牲，鉶籩實饋。其俎孔庶，吉蠲為饎。惟德達馨，以忱以貴。神既佑享，祉貺來暨。<BR><BR> </p><p>　　再詣盥洗，乾安精粹象天，明清鑒月。再御茲盥，益致其潔。齊容顒若，誠意洞徹。百禮允洽。率禮不越。<BR><BR> </p><p>　　真宗室，熙文天地熙泰，躋時昇平。闡符建壇，聲容文明。君臣賡載，夷夏肅清。本支百世，持盈守成。<BR><BR> </p><p>　　仁宗室，美成在宋四世，天子聖神。用賢致治，約已裕民。海內富庶，裔夷肅賓。四十二年，堯、舜之仁。<BR><BR> </p><p>　　英宗室，治隆明明英後，仁孝儉恭。丕顯丕承，增光祖宗。繼志述事，遵制揚功。萬邦作孚，盛德形容。<BR><BR> </p><p>　　神宗室，大明厲精基治，大哉乾剛！信賞必罰，內修外攘。禮樂法理，號令文章。作新之功，度越百王。<BR><BR> </p><p>　　哲宗室，重光於皇我宋，世有哲明。元祐用人，遹駿有聲。紹述先志，思監於成。受天之祜，王配於京。<BR><BR> </p><p>　　徽宗室，承元帝撫熙運，晏粲協期。禮明樂備，文恬武嬉。道光授受，謀深燕詒。駿命不易，子孫保之。<BR><BR> </p><p>　　欽宗室，端慶顯顯令主，輝光日新。奉親以孝，綏下以仁。兢兢業業，誕保庶民。於穆不已，之德之純。<BR><BR> </p><p>　　高宗室，大德昊天有命，中興復古。治定功成，修文偃武。德隆商宗，業閎漢祖。付託得人，系堯之緒。<BR><BR> </p><p>　　孝宗室，大倫藝祖有孫，聰睿神武。紹興受禪，歸尊於父。行道襲爵，百度修舉，聖德曰孝，光於千古。<BR><BR> </p><p>　　光宗室，大和維宋洽熙，帝繼於理。萬姓厚生，三辰順軌。對時天休，以燕翼子。肅唱和聲，神其有喜。<BR><BR> </p><p>　　還位，乾安在周之庭，設業設虡。酒醴惟醹，爾殽伊脯。帝觴畢勺，天步旋舉。丕顯丕承，念茲皇祖。<BR><BR> </p><p>　　降殿，乾安黼幄蟬蜎，飆斿寧燕。尊彝獻裸，瑚簋陳薦。視儀天旋，淳音韶變。遹求厥寧，福祿流羨。<BR><BR> </p><p>　　入小次，乾安皇容肅祗，天步舒遲。對越惟恭，敬事不遺。陟降蒞止，永言孝思。上帝臨女，日監於茲。<BR><BR> </p><p>　　文舞退、武舞進，正安明庭承神，鞉磬柷敔。玉梢飾歌，佾綴維旅。既肖厥文，復象乃武。祖德宗功，惟帝時舉。<BR><BR> </p><p>　　亞獻，正安尊斝星陳，罍冪雲舒。來貳變觴，玉珮瓊琚。相予嚴祀，秉德有初。對揚王休，何福不除！<BR><BR> </p><p>　　終獻，正安秉德翼翼，顯相肅邕。疏冪三舉，誠意益恭。光燭黼繡，和流笙鏞。子孫衆多，福祿來從。<BR><BR> </p><p>　　出小次，乾安廟楹邃嚴，夜景藻清。文物炳彪，禮儀熙成。帷宮載敞，珮珩有聲。帝復對越，將受厥明。<BR><BR> </p><p>　　再升殿，乾安明明維后，詒厥孫謀。系隆我漢，陳錫哉周。以孝以饗，世德作求。介以繁祉，萬邦咸休。<BR><BR> </p><p>　　飲福，乾安玉瓚黃流，有飶其香。來假來享，降福穰穰。我應受之，湯孫之將。有百斯男，福祿無疆。<BR><BR> </p><p>　　還位，乾安聖圖廣大，宗祊光輝。假於有廟，帝命不違。僾若有慕，夙夜畏威。嘉樂君子，福祿祁祁。<BR><BR> </p><p>　　徹豆，豐安升饌有章，卒食攸序。庭鏘金奏，凱收鉶筥。其獻惟成，其餕維旅。禮洽慶流，皇祖之祜。<BR><BR> </p><p>　　送神，興安珠幄熉黃，神既燕娭。監觀於下，福祿來宜。雲車風馬，神保聿歸。啟佑我後，福祿來為。<BR><BR> </p><p>　　降殿，乾安聖有謨訓，詒謀燕翼。奉天酌祖，萬世維則。維皇孝熙，乾乾夕惕。禮既式旋，惟福之錫。<BR><BR> </p><p>　　還大次，乾安王假有廟，對越在天。帷宮旋御，率禮不愆。泰畤展祠，雲陽奉瑄。齊居精明，益用告虔。<BR><BR> </p><p>　　理宗朝享三首<BR><BR> </p><p>　　皇帝升降，乾安於皇祖宗，清廟奕奕。威靈在天，不顯惟德。垂裕鴻延，詒謀燕翼。孝孫格斯，受祉罔極。<BR><BR> </p><p>　　迎神，興安，九奏秬鬯既將，黃鐘具奏。瞻望真遊，僾若有慕。於皇列聖，在帝左右。雲車具來，以妥以侑。<BR><BR> </p><p>　　寧宗室，大安帝德之休，恭儉淵懿。三十一年，謹終如始。升祔在宮，祖功並美。民懷有仁，何千萬世。<BR><BR> </p><p>　　高宗祀明堂前朝享太廟二十一首<BR><BR> </p><p>　　皇帝入門，乾安於皇我后，祗戒專精。齊肅有容，祖考是承。造次匪懈，孝思純誠。神聽有格，福祿來寧。<BR><BR> </p><p>　　升殿，乾安肅哉清宮，熉珠照幄！神之來思，八音振作。赤舄龍章，奉玉惟恪。匪今斯今，先民時若。<BR><BR> </p><p>　　盥洗，乾安於皇維后，觀盥之初。精意昭著，既順既愉。圭鬯承祀，卿士咸趨。目視心化，四方其孚。<BR><BR> </p><p>　　迎神，興安涓選休成，祖考是享。夙夜專精，求諸惚恍。洋洋在上，惟神之仰。鬯矣清明，應之如響。<BR><BR> </p><p>　　捧俎，豐安來相於庭，鳴鋗鏘鏘。奉牲而告，登彼雕房。非牲之備，民庶是康。神依民聽，上帝斯皇。<BR><BR> </p><p>　　僖祖室酌獻，基命何慶之長？實兆於商。由商太戊，子孫其昌。皇基成命，宋道用光。詒厥孫謀，膺受四方。<BR><BR> </p><p>　　翼祖室，大順上帝監觀，維仁是依。繼世修德，皇心顧之。其顧伊何？在彼冀方。施於子孫，降福穰穰。<BR><BR> </p><p>　　宣祖室酌獻，天元昭哉皇祖，駿發其祥！雕戈圭瓚，盛烈載揚。天錫寶符，俾熾而昌。神聖應期，赫然垂光。<BR><BR> </p><p>　　太祖室，皇武猗歟皇祖，下民攸歸！膺帝之命，龍翔太微。戎車雷動，天地清夷。峨峨奉璋，萬世無違。<BR><BR> </p><p>　　太宗室，大定煌煌神武，再御戎軒。時惠南土，旋定太原。車書混同，聲教布宣。維天祐之，億萬斯年。<BR><BR> </p><p>　　真宗室，熙文於皇真宗，體道之崇。遊心物外，應跡寰中。四方既同，化民以躬。清淨無為，盛德之容。<BR><BR> </p><p>　　仁宗室曲同郊祀。<span>[送神亦同。]</span><BR><BR> </p><p>　　英宗室，治隆噫我大君，嗣世修文！維文維武，諟繼虞勳。天錫丕祚，施於後昆。於薦清酤，酌之欣欣。<BR><BR> </p><p>　　神宗室，大明烝哉維後，繼明體神！憲章文、武，宜民宜人。經世之道，功格於天。子孫嚴祀，無窮之傳。<BR><BR> </p><p>　　哲宗室，重光明哲煌煌，照臨無疆。丕承先志，嘉靖多方。朝廷尊榮，民庶樂康。珍符來應，錫茲重光。<BR><BR> </p><p>　　徽宗室，承元聖考巍巍，光紹丕基。禮隆樂備，時維純熙。天仁兼覆，皇化無為。功成弗處，心潛希夷。<BR><BR> </p><p>　　文舞退、武舞進，正安作樂合祖，簨虡在庭。衆奏具舉，肅邕和鳴。神靈來格，庶幾是聽。皦繹以終，永觀厥成。<BR><BR> </p><p>　　亞獻，正安威神在天，來格於誠。既載清酤，有聞無聲。相予熙事，時賴宗英。肅肅邕邕，允協思成。<BR><BR> </p><p>　　終獻，正安疏冪三舉，誠意一純。孰陪予祀，公族振振。明靈來娭，樂舞具陳。奉神所佑，昭孝息民。<BR><BR> </p><p>　　飲福，禧安赫赫明明，德與天通。施於孫子，福祿攸同。日靖四方，民和年豐。有秩斯祜，申錫無窮。<BR><BR> </p><p>　　徹豆，豐安歆我齊明，威德如存。牲牷是享，圭玉其温。群公執事，亦既駿奔。禮成告徹，咸福黎元。<BR><BR> </p><p>　　還大次，乾安神明既交，恍若有承。欽翼齊莊，福祿具膺。王業是興，祖武是繩。佑我億年，以莫不增。<BR><BR> </p><p>　　孝宗明堂前享太廟三首<BR><BR> </p><p>　　徽宗室酌獻，承元明明徽祖，撫世昇平。制禮作樂，發政施仁。聖靈在天，德澤在民。億萬斯年，保佑後人。<BR><BR> </p><p>　　高宗室，大德於皇時宋，自天保定。高宗受之，再仆景命。紹開中興，翼善傅聖。何千萬年，永綏厥慶。<BR><BR> </p><p>　　還大次，乾安禮既行矣，樂既成矣。維祖維妣，安且寧矣。皇舉玉趾，佩鏘鳴矣。拜貺總章，於厥明矣。<BR><BR> </p><p>　　理宗明堂前朝享二首<BR><BR> </p><p>　　寧宗室奠幣，定安皇矣昭考，聖靈在天！稱秩宗祀，有嚴恭先。奉幣以薦，見之僾然。仁深澤厚，厥光以延。<BR><BR> </p><p>　　酌獻，考安假哉皇考，必世後仁！嘉靖我邦，與物皆春。之純之德，克配穹旻。餘慶淵如，佑我後人。<BR><BR> </p><p>　　皇后廟十五首<BR><BR> </p><p>　　迎神，肅安閟宮翼翼，雅樂洋洋。牲器肅設，几筵用張。飾以明備，秩其令芳。神兮來格，風動雲翔。<BR><BR> </p><p>　　太尉行，舒安服章觀象，山龍是則。容止蹌蹌，威儀翼翼。<BR><BR> </p><p>　　司徒捧俎，豐安<span>[徹同。]</span>格恭奉祀，祗薦犧牲。九成爰奏，有俎斯盈。<BR><BR> </p><p>　　酌獻孝明皇后室，惠安祀事孔明，廟室惟肅。鉶登籩豆，金石絲竹。既灌既薦，允恭允穆。奉神如在，以介景福。<BR><BR> </p><p>　　孝惠皇后室，奉安初陽作配，內助惟賢。柔順中積，英徽外宣。神宮有侐，明祀惟虔。歆誠降祐，於萬斯年。<BR><BR> </p><p>　　孝章皇后室，懿安猗那淑聖，像應資生。配天作合，與日齊明。椒宮垂範，彤史揚名。聿修毖祀，永奉粢盛。<BR><BR> </p><p>　　懿德皇后室，順安王門稟慶，帝族惟賢。功存內治，德協靜專。流芳圖史，垂範紘綖。新廟有侐，祀禮昭然。<BR><BR> </p><p>　　淑德皇后室，嘉安明明英媛，備備椒庭。籩豆有踐，黍稷匪馨。靜嘉致薦，容與昭靈。精意以達，顧享來寧。<BR><BR> </p><p>　　莊穆皇后室，理安曾孫襲慶，柔祗育德。正位居體，其儀不忒。教被宮壺，化行邦國。祝史正辭，垂裕無極。<BR><BR> </p><p>　　莊懷皇后室，永安淑德昭著，至樂和平。登豆在列，膋香薦誠。六變合禮，八音諧聲。穰穰景福，佑我休明。<BR><BR> </p><p>　　元德皇后廟，興安為太宗後，為天下母。誕聖繼明，膺乾作主。玉振金相，蘭芬桂芳。於萬斯年，永奉烝嘗。<BR><BR> </p><p>　　飲福，禧安彝尊鬯酒，慶佑遂行。介以純嘏，允荅明誠。<BR><BR> </p><p>　　亞獻，恭安宗臣率禮，步玉鏘鏘。吉蠲斯獻，百祿是將。<BR><BR> </p><p>　　終獻，順安薦獻有終，禮容斯穆。以奉嘉觴，以膺多福。<BR><BR> </p><p>　　送神，歸安明禋告畢，靈輅難留。升雲杳邈，整馭優遊。誠深嘉栗，禮罄欽修。豐融垂佑，以永洪休。<BR><BR> </p><p>　　景祐以後樂章六首<BR><BR> </p><p>　　章獻明肅皇太后室奠瓚，達安肅肅閟宮，順時薦事。鬱鬱馨香，如見於位。<BR><BR> </p><p>　　酌獻，厚安祥標曾麓，德合方儀。萬方展養，九御蒙慈。孝恭祊祏，美播聲詩。淑靈顧享，申錫維祺。<BR><BR> </p><p>　　章懿皇太后室奠瓚，報安青金玉瓚，稞將於京。永懷罔極，夙夜齊明。<BR><BR> </p><p>　　酌獻，衍安翊佑先朝，章明壺教。淑順謙勤，徽音在劭。樹風不止，劬勞匪報。黍稷令芳，嘏茲乃告。<BR><BR> </p><p>　　奉慈廟章惠皇太后室奠瓚，翕安稞圭既陳，酌鬯斯醇。音容彷彿，奠獻惟寅。<BR><BR> </p><p>　　酌獻，昌安內輔先猷，夙昭壺則。保祐之勞，慈惠其德。榮養有終，芳風無極。享獻閟宮，載懷淒惻。<BR><BR> </p><p>　　真宗汾陰禮畢，親謝元德皇后室三首<BR><BR> </p><p>　　迎神，肅安閟宮奕奕，韶樂洋洋。牲幣虔布，几筵肅張。醴泉淳美，嘉餚潔香。俟神來格，降彼帝鄉。<BR><BR> </p><p>　　奉俎，豐安樂鏗金石，俎奉犧牲。九成斯奏，五教爰行。<BR><BR> </p><p>　　送神，理安鸞驂復整，鶴駕難留。白雲縹緲，紫府深幽。廟雖載止，神無不遊。垂佑皇宋，以永鴻休。<BR><BR> </p><p>　　元德皇后升祔一首<BR><BR> </p><p>　　顯安之曲顯矣皇妣，德侔柔祗！升祔太室，協禮之宜。耀彼實冊，列之尊彝。惟誠是厚，永佑慶基。<BR><BR> </p><p>　　崇恩太后升祔十四首<BR><BR> </p><p>　　入門，顯安俔天生德，作配元符。儀刑壺則，輔佐帝圖。登崇廟祏，勒號璠璵。烝嘗億載，皇極之扶。<BR><BR> </p><p>　　神主升殿，顯安曰嬪於京，天作之配。進賢審官，克勤其志。於穆清廟，本仁祖義。億萬斯年，神靈攸暨。<BR><BR> </p><p>　　迎神，興安四章<BR><BR> </p><p>　　黃鐘宮二奏閟宮有侐，堂筵屹崇。靈徽匪遐，精誠感通。苾芬維時，登茲明祀。冷然雲車，有來其馭。<BR><BR> </p><p>　　大呂角二奏羽旌風翔，翠蕤飄舉。儼其音徽，登茲位處。笙鏞始奏，合止柷敔。是享是宜，永求伊祜。<BR><BR> </p><p>　　太簇徵二奏枚枚閟宮，鼎俎肆陳。烝畀明靈，登其嘉新。鼓鐘既戒，旨酒既醇。攸介攸止，純禧荐臻。<BR><BR> </p><p>　　應鐘羽二奏旨酒嘉餚，於登於豆。是享是宜，樂既合奏。衎我懿德，執事温恭。靈兮允格，有翼其從。<BR><BR> </p><p>　　罍洗，嘉安列爵陳俎，芬芳和羹。摐金擊石，洋洋和聲。禮行伊始，我德惟明。既盥而往，於昭斯誠。<BR><BR> </p><p>　　升降殿，熙安笙簫紛如，陟彼廟庭。鏘鏘佩玉，懷茲先靈。神保聿止，音容杳冥。繁禧是介，萬年惟寧。<BR><BR> </p><p>　　酌獻，茲安雝雝玉珮，清酤惟良。粢盛具列，有飶其香。懷其徽範，德洽無疆。於茲燕止，降福穰穰。<BR><BR> </p><p>　　亞獻，神安嬪於潛邸，爰正坤儀。關雎化被，思齊名垂。柔德益茂，家邦以熙。皇心追崇，永羞牲粢。<BR><BR> </p><p>　　退文舞、進武舞，昭安翩然干戚，揚庭陳階。文以經緯，武以威懷。其張其弛，節與音諧。迄茲獻享，妥靈綏來。<BR><BR> </p><p>　　終獻，儀安珩璜之貴，禕褕之尊。天作之合，內治慈温。元良鍾慶，祉福乾坤。以享以祀，事亡如存。<BR><BR> </p><p>　　徹豆，成安鏘洋純繹，於論鼓鐘。周旋陟降，齊莊肅容。維罍既旨，維籩伊豐。歌徹以雍，介福來崇。<BR><BR> </p><p>　　送神，興安黍稷維馨，虡業充庭。既欽既戒，靈心是承。顧予烝嘗，言從之邁。申錫無疆，是用大介。<BR><BR> </p><p>　　上冊寶十三首<BR><BR> </p><p>　　冊寶入門，隆安威儀皇止，庶尹在庭。爰舉徽章，遹觀厥成。勒崇揚休，寫之瓊瑛。迄於萬祀，發聞惟馨。<BR><BR> </p><p>　　冊寶升殿，崇安有猶有言，順承天則。聿崇號名，再揚典冊。朱英寶函，左右翼翼。千秋萬歲，保茲無極。<BR><BR> </p><p>　　迎神，歆安<BR><BR> </p><p>　　黃鐘宮籩豆大房，犧尊將將。馨香既登，明靈迪嘗。其樂伊何？吹笙鼓簧。靈來燕娭，降福無疆。<BR><BR> </p><p>　　大呂角二奏吉蠲惟時，禮儀既備。奉璋峨峨，群公在位。神之格思，永錫爾類。展彼令德，於焉來暨。<BR><BR> </p><p>　　太簇徵二奏雍雍在宮，翼翼在庭。顯相休嘉，肅雍和鳴。神嗜飲食，明德惟馨。綏我思成，式燕以寧。<BR><BR> </p><p>　　應鐘羽二奏犧牲既成，籩豆有楚。摐金擊石，式歌且舞。追懷懿德，令聞令儀。靈兮來格，是享是宜。<BR><BR> </p><p>　　罍洗，嘉安嘉餚旨酒，潔粢豐盛。既盥而往，以我齊明。有孚顒若，黍稷非馨。神之格思，享於克誠。<BR><BR> </p><p>　　升降，熙安佩玉鏘鏘，其來雍雍。陟降孔時，步武有容。恪茲祀事，神罔時恫。綏我邦家，福祿來崇。<BR><BR> </p><p>　　酌獻，明安旨酒嘉栗，有飶其香。衎我淑靈，歆此令芳。德貽彤管，號正椒房。神具醉止，降福穰穰。<BR><BR> </p><p>　　退文舞、進武舞，昭安籥翟既陳，干戚斯揚。進旅退旅。一弛一張。其儀不忒，容服有光。以宴以娭，德音不忘。<BR><BR> </p><p>　　亞、終獻，和安望高六宮，位應四星。輔佐君子，警戒相成。禕衣褒崇，琛冊追榮。於以奠之，有椒其馨。<BR><BR> </p><p>　　徹豆，成安濯濯其英，殖殖其庭。有來群工，齎我思成。嘉餚既將，旨酒既清。雍徹不遲，福祿來寧。<BR><BR> </p><p>　　送神，歆安禮儀既備，神保聿歸。洋洋在上，不可度思。神之來兮，肸蠁之隨。神之去兮，休嘉是貽。<BR><BR> </p><p>　　上欽成皇后冊賓六首<BR><BR> </p><p>　　入門升殿，顯安上帝錫羨，寔生婉淑。輔佐神皇，寵膺天祿。誕育泰陵，劬勞顧復。於昭徽音，久而彌郁。<BR><BR> </p><p>　　迎神，歆安於顯惟德，徽柔懿明。嬪於初載，有聞惟馨。肆我鼓鐘，萬舞在庭。神保是格，來止來寧。<BR><BR> </p><p>　　盥洗，嘉安有煒柔儀，率履不越。惠於初終，既明且達。我將我享，相盥乃登。胡臭亶時，攸介攸寧！<BR><BR> </p><p>　　升降，熙安苾苾其芳，殽覈維旅。陟降孔時，有秩斯所。雍容內化，維神之明。明則不渝，綏我思成。<BR><BR> </p><p>　　酌獻，明安天維顯思，有相於內。右賢去邪，夙夜儆戒。猗歟追冊，重翟禕衣。既右享之，百世是儀。<BR><BR> </p><p>　　亞、終獻，和安酌彼玉瓚，有椒其馨。鬷假無言，雍容在庭。生莫與崇，於赫厥聲。祀事孔明，神格是聽。<BR><BR> </p><p>　　上明達皇后冊寶五首<BR><BR> </p><p>　　迎神，歆安恭儉宜家，柔順承天。德昭彤管，憂在進賢。寶冊禕翟，追榮壽原。四時稞享，何千萬年。<BR><BR> </p><p>　　酌獻，明安清宮有嚴，廣樂在庭。鐘鼓管磬，九變既成。縮茅以獻，潔秬惟馨。靈遊可想，來燕來寧。<BR><BR> </p><p>　　退文舞、進武舞，昭安秉翟竣事，萬舞摐金。總干揮戚，節以鼓音。禮容有煒，肸蠁來歆。淑靈是聽，雅奏愔愔。<BR><BR> </p><p>　　徹豆，成安登獻罔愆，俎豆斯徹。神具醉止，禮終樂闋。御事既退，珊珊佩玦。介我繁祉，歆此蠲潔。<BR><BR> </p><p>　　送神，歆安備成熙事，虛徐翠楹。神保聿歸，雲車夙征。鑒我休德，神交惚恍。留祉降祥，千秋是享。<BR><BR> </p><p>　　紹興別廟樂歌五首<BR><BR> </p><p>　　升殿，崇安新廟肅肅，蕆事以時。陟降階戚，雍容有儀。鞠躬周旋，罔敢不祗。祝史正辭，靈其格思。<BR><BR> </p><p>　　奉俎，肅安肇嚴廟祀，爰圖遺芳。物必稱德，或陳或將。有縟其儀，有苾其香。靈兮來下，割烹是嘗。<BR><BR> </p><p>　　懿節皇后室酌獻，明安曾沙表慶，正位椒庭。徽音杳邈，宮壺儀刑。虔修祀事，清酌惟馨。縮以包茅，昭格明靈。<BR><BR> </p><p>　　亞、終獻，嘉安霄漢月墮，郊原露晞。徽音如在，延佇來歸。有酒既清，累觴載祗。神具醉止，燕衎怡怡。<BR><BR> </p><p>　　徹豆，寧安仙馭弗返，眇邈清都。薦此嘉殽，即豐既腴。奠享有成，鼓樂愉愉。徹我豆籩，率禮無踰。<BR><BR> </p><p>　　乾道別廟樂歌三首<BR><BR> </p><p>　　詣廟，乾安涓選休辰，於秋之杪。既齊既戒，爰假祖廟。有侐儀坤，舊章是傚。享祀奚為？天子純孝。<BR><BR> </p><p>　　升殿，乾安宗祀九筵，先薦閟宮。陟自東階，煌煌袞龍。於穆聖善，監茲禮容。是享是宜，介福無窮。<BR><BR> </p><p>　　懿節皇后室酌獻，歆安丕顯文母，厚德維坤。仙馭雖邈，徽音固存。瑟彼玉瓚。酌此鬱鬱，簡簡穰穰，裕我後昆。<BR><BR> </p><p>　　紹熙別廟二首<BR><BR> </p><p>　　安穆皇后室酌獻，歆安祥發俔天，符彰夢日。有懷慈容，孝享廟室。泰尊是酌，旨酒嘉栗。靈其格思，祚以元吉。<BR><BR> </p><p>　　安恭皇后室酌獻，歆安美詠河洲，德嬪媯汭。徽音如存，肇修祀事。縮以包茅，酌以醴齊。靈來顧歆，降福攸備。<BR><BR> </p><p>　　紹興二十九年顯仁皇后祔廟一首<BR><BR> </p><p>　　酌獻，歆安恭惟聖母，躋祔孔時。陳羞宗祏，徼福坤儀。鐘鼓惟序，牲玉載祗。於皇來格，永介丕基。<BR><BR> </p><p>　　開禧三年成肅皇后祔廟一首<BR><BR> </p><p>　　酌獻，歆安天合重華，內治昭融。承承繼繼，保佑恩隆。歸從阜陵，登祔太宮。燕我後人，福祿來崇。</p>
<div class='pn'><p class='pre'>上一节：<a href='第八十六章-卷八十六-原文.html'>第八十六章-卷八十六</a></p><p class='next'>下一节：<a href='第八十八章-卷八十八-原文.html'>第八十八章-卷八十八</a></p></div></body>
</html>
