<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>宋史-志-第九十六章-卷九十六-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-志<a href='../宋史.html#志'>：目录</a></p>
</div>
<div class='pn'><p class='pre'>上一节：<a href='第九十五章-卷九十五-原文.html'>第九十五章-卷九十五</a></p><p class='next'>下一节：<a href='第九十七章-卷九十七-原文.html'>第九十七章-卷九十七</a></p></div>
</div>

<h1>第九十六章-卷九十六<span style='font-size:small'> 原文</span></h1>
<p>殿庭立仗<BR><BR> </p><p>　　綦天下之貴，一人而已。是故環拱而居，備物而動，文謂之儀，武謂之衞。一以明制度，示等威；一以慎出入，遠危疑也。書載弁戈、冕劉、虎賁、車輅。周官旅賁，王出入，執盾以夾王車。朝儀之制，固已粲然。降及秦、漢，始有周廬、陛戟、鹵簿、金根、大駕、法駕千乘萬騎之盛。歷代因之，雖或損益，然不過為尊大而已。宋初，因唐、五代之舊，講究修葺，尤為詳備。其殿庭之儀，則有黃麾大仗、黃麾半仗、黃麾角仗、黃麾細仗。凡正旦、冬至及五月一日大朝會，大慶、冊、受賀、受朝，則設大仗；月朔視朝，則設半仗；外國使來，則設角仗；發冊授寶，則設細仗。其鹵簿之等有四：一曰大駕，郊祀大饗用之；二曰法駕，方澤、明堂、宗廟、籍田用之；三曰小駕，朝陵、封祀、奏謝用之；四曰黃麾仗，親征、省方還京用之。南渡之後，務為簡省。此其大較也。若夫臨時增損，用置不同，則有國史、會要、禮書具在。今取所載，撮其凡為儀衞志。<BR><BR> </p><p>　　殿庭立仗，本充庭之制。唐禮，殿庭、屯門，皆列諸衞黃麾大仗。宋興，太祖增創錯繡諸旗并幡氅等，著于通禮，正、至、五月一日，御正殿則陳之。青龍、白虎旗各一，分左右；五嶽旗五在左，五星旗五在右；五方龍旗二十五在左，五方鳳旗二十五在右；紅門神旗二十八，分左右；朱雀、真武旗各一，分左右；皁纛十二，分左右。<span>[以上金吾。]</span>天一、太一旗各一，分左右；攝提旗二，分左右；五辰旗五，北斗旗一，分左右；<span>[木、火、北斗在左，金、水、土在右。]</span>二十八宿各一，角宿至壁宿在左，奎宿至軫宿在右。風伯、雨師旗各一，分左右；白澤、馴象、仙鹿、玉兔、馴犀、金鸚鵡、瑞麥、孔雀、野馬、犛牛旗各二，分左右；日月合璧旗一在左，五星連珠旗一在右；雷公、電母旗各一，分左右；軍公旗六，分左右；黃鹿、飛麟、兕、騶牙、白狼、蒼烏、辟邪、網子、貔旗各二，分左右；信幡二十二，分左右；傳教、告止幡各十二，分左右；黃麾二，分左右。以上兵部。日旗、月旗各一，分左右；君王萬歲旗一在左，天下太平旗一在右；獅子旗二，分左右；金鸞、金鳳旗各一，分左右；五方龍旗各一。青、赤在左，黃、白、黑在右。以上龍墀。龍君、虎君旗各五，分左右；赤豹、黃羆旗各五，分左右；小黃龍旗一在左，天馬旗一在右；吏兵、力士旗各五，分左右；天王旗四，分左右；太歲旗十二，分左右；天馬旗六，分左右；排闌旗六十，分左右；左右幡氅各五行，行七十五；大黃龍旗二，分左右；大神旗六，分左右。以上六軍。<BR><BR> </p><p>　　神宗元豐二年，詳定所言：「正旦御殿，合用黃麾仗。案唐開元禮，冬至朝會及皇太子受冊、加元服，冊命諸王大臣，朝宴外國，亦皆用之。故事，皇帝受羣臣上尊號，諸衞各率其屬，勒所部屯門、殿庭列仗衞。今獨修正旦儀注，而餘皆未及。欲乞冬會等儀，悉加詳定。」詔從之。又言：「御殿儀仗，有黃麾幡三而無黃麾。請製大麾一，注旄於干首，以取夏制；黃色，以取漢制；用十二幅，以取唐制；用一旒，以取今龍墀旗之制。建於當御廂之前，以為表識。其當御廂之後，則建黃麾幡二。」上謂蔡確等曰：「黃麾制度，終有可疑。今鑿而為植於大庭，夷夏共瞻，或致博聞多識者譏議，非善，宜姑闕之。」乃止。三年，詳定所言：「昨定朝會圖，於大慶殿橫街北止陳大輦、逍遙、平輦，而輿未陳也。當大輦之南，增腰輿一，小輿一。古者扇翣，皆編次雉羽或尾為之，故於文從『羽』。唐開元改為孔雀，凡大朝會，陳一百五十有六，分居左右。國朝復雉尾之名，而四面略為羽毛之形，中繡雙孔雀，又有雙盤龍扇，皆無所本。」遂改製偏扇、團方扇為三等，繡雉。凡朝會，平輦、逍遙並陳於東西龍墀上。<BR><BR> </p><p>　　徽宗政和三年，議禮局上大慶殿大朝會儀衞：<BR><BR> </p><p>　　黃麾大仗五千二十五人。仗首左右廂各二部，絳引幡十。執各一人。第一部，左右領軍衞大將軍各一員，第二部，左右領軍衞折衝（<span>[一]</span>）第二部左右領軍衞折衝據五禮新儀卷二一，此句疑為注文。掌鼓一人，帥兵官一十人。次執儀刀部十二行，每行持各十人：後部並仗同。第一行，黃雞四角氅；凡氅，皆持以龍頭竿。第二，儀鍠五色幡；第三，青孔雀五角氅；第四，烏戟；第五，緋鳳六角氅；第六，細弓矢；第七，白鵝四角氅，第八，朱縢絡盾刀；第九，皁鵝六角氅，第十，細弓矢；第十一，矟；第十二，綠縢絡盾刀。揭鼓二，掌鼓二人。後部同。以上排列左右廂。第一部各於軍員之南，居次廂第一部稍前。第二部於第一部之後，並相向。<BR><BR> </p><p>　　次廂左右各三部：第一，左右屯衞，第二，左右武衞，並大將軍；第三，左右衞將軍：各一員。第一，果毅；第二、第三，折衝：各一員。於仗首左右廂第一部之南，相向。持黃麾幡二人，在當御廂前分立。當御廂左右各一部，左右衞果毅各一人，於玉輅之前分左右，並北向。<BR><BR> </p><p>　　次後廂左右各三部：第一，左右驍衞將軍；第二，左右領軍衞折衝；第三，左右領軍衞果毅；各一員。第一部，分於當御廂之左右差後；第二部，左在金輅之後西偏，右在象輅之後東偏；第三部，左在革輅之後西偏，右在木輅之後東偏，並北向。<BR><BR> </p><p>　　次左右廂各三部：第一，左右武衞將軍；第二，左右屯衞將軍；第三，左右領軍衞折衝：各一員。各在網子、鶡雞、貔旗之前，東西相向。左右廂各步甲十二隊：第一隊，左右衞果毅；第二，左右衞，第四，左右驍衞，第六，左右武衞，第八，左右屯衞，第十、第十二，左右領軍衞，並折衝；第三，左右驍衞，第五，左右武衞，第七，左右屯衞，第九、第十一，左右領軍衞，並果毅：各一員。每隊旗一，貔、鶡雞、仙鹿、金鸚鵡、瑞麥、孔雀、野馬、犛牛、甘露、網子。內第十二隊旗同第一隊。刀盾、弓矢相間，分十二隊，每隊三十人，五重。第一至第六隊，在仗首第二部北；第七至第十二隊，在仗首第二部南，東西相向。<BR><BR> </p><p>　　左右廂後部各十二隊：第一、第二，左右衞；第五至第七<span>[二]</span>第五至第七「至」字原脫，據五禮新儀卷二一補。左右武衞；第十至第十二<span>[三]</span>第十至第十二「至」字原脫，據同上書補。左右領軍衞：並折衝。第三、第四，左右驍衞；第八、第九，左右屯衞：並果毅。<BR><BR> </p><p>　　每隊旗二，角〈角耑〉、赤熊、兕、太平、馴犀、鵕〈義鳥〉、騼〈馬蜀〉、騶牙、蒼烏、白狼、龍馬、金牛。次弩五人為一列，弓矢十人為二重，矟二十人為四重。以上在大慶殿門外，第一至第四隊在前，第五至第八隊在後，第九至第十二隊又在後，東西相向。<BR><BR> </p><p>　　真武隊：金吾折衝都尉一員，仙童、真武、螣蛇、神龜旗各一，執各一人。犦矟二人，弩五人為一列，弓矢二十人為四重，矟二十五人為五重。以上在大慶門外中道，北向排列。<BR><BR> </p><p>　　殿中省尚輦陳孔雀扇四十於簾外。執各一人。陳輦輿於龍墀。大輦在東部，押、執、擎人二百二十有二人；腰輿在南，一十有七人；小輿又在南，二十有五人，皆西向。平輦在西，逍遙在南，共三十七人，皆東向。設繖、扇於沙墀：方繖二，分左右；執繖將校四人。團龍扇四，分左右；執扇都將四人。方雉扇一百，分繖、扇之後，為五行。執扇長行一百人。押當職掌二人，各立團龍扇之北。金吾引駕官二人，分立團扇之南。<BR><BR> </p><p>　　文德殿入閤之制，唯殿中省細仗，與兩省供奉官班於庭。太宗淳化三年，增黃麾仗二百五十人。神宗熙寧三年，修閤門儀制宋敏求言：「本朝惟入閤乃御文德殿視朝。今既不用入閤儀，即文德殿遂闕視朝之禮。乞下兩制及太常禮院，約唐御宣政殿制裁定，以備朔望正衙視朝之禮。」詔學士院詳定。學士韓維等上其儀：朔前一日，有司供張於文德殿庭。東面，左金吾引駕官一人，四色官二人，各帶儀刀。被金甲天武官一人，判殿中省一人，排列官一人。扇二，方繖一。金吾仗碧襴十二，各執儀刀。兵部儀仗排列職掌一人，押隊員僚二人。黃麾幡一，告止幡、傳教幡、信幡各八，龍頭竿、戟各五十。西面，右金吾引駕官以下，皆如東面。天武官東西總百人。門外立仗：其東，青龍旗一，五嶽旗五，五龍旗十；其西，白虎旗一，五星旗五，五鳳旗十。御馬，東西皆五匹，每匹人員二人，御龍官四人。設御幄於殿後閤。其日，左右金吾將軍常服押本衞仗，殿中省官押細仗，東西對列，俟皇帝受朝、降坐、放仗，乃退。<BR><BR> </p><p>　　徽宗政和三年，議禮局上文德殿視朝之制：<BR><BR> </p><p>　　黃麾半仗，共二千二百六十五人。殿內仗首，左右廂各一部，每部一百二十四人，在金吾仗南，東西相向。絳引幡十，執各一人。分部之南北，為五重。當御廂左右部同，左部在帥兵官東，右部在帥兵官西，各為十重。左右領軍衞大將軍各一員，居部之中。次廂左右第一、第二、第三部同。掌鼓一人，次大將軍後。次廂左右第一部并當御廂左右部，次果毅，次廂左右第二、第三部，次折衝，次後廂左右部，次將軍。帥兵官十人，分部之南北，為五重，北在絳引幡之南，南在絳引幡之北。次廂左右第一、第二、第三部在部之南北，當御廂、次後廂左部在黃氅東，右部在黃氅西。<BR><BR> </p><p>　　執儀刀部十行，行十人，每色兩行，為五重。次廂左右第一、第二、第三部同。當御廂、次後廂左右部，每色一行，為十重。左部以東為首，右部以西為首，並次帥兵官。第一行，龍頭竿黃雞四角氅；凡氅皆持以龍頭竿。第二，儀鍠五色幡；第三，青孔雀五角氅；第四，烏戟；第五，緋鳳六角氅；第六，細弓矢；第七，白鵝四角氅；第八，朱縢絡盾刀；第九，皁鵝六角氅；第十，矟。揭鼓二，掌揭鼓二人。分立緋氅、烏戟後當中，次廂左右第一、第二、第三部同，當御廂、次後廂並一在儀鍠、青氅間，一在弓矢、白氅間，與後行齊。次廂左右各三部，每部一百一十五人，次左右廂仗首之南，東西相向。第一部，左右屯衞大將軍及果毅各一員；第二部，左右武衞大將軍，第三部，左右衞將軍各一員，折衝各一員。黃麾幡二，分立當御左右廂前中間，北向。當御廂左右各一部，每部一百二十四人，在殿門內中道，分東西，並北向。次後廂左右部同。大慶殿列於樂架之南。左右衞果毅各一員。左在部西，右在部東。次後左右廂將軍准此。次後廂左右各一部，每部一百一十四人，次當御廂南，左右驍衞將軍各一員。左右廂各步軍六隊，第一隊，每隊三十三人，第二至第六隊，每隊各二十七人。分東西，在仗隊後。第一，左右衞；第三，左右武衞；第五，左右領軍衞：並果毅，各一員。第二，左右驍衞；第四，左右屯衞；第六，左右領軍衞：並折衝，各一員。每隊旗二，貔、金鸚鵡、瑞麥、犛牛、甘露、鶡雞，執各一人。刀盾、弓矢相間，人數行列同前。左右廂步軍，殿門外左右廂後部各六隊，每隊三十八人，在部下親從後，東西相向。第一隊，左右衞；第三，左右武衞；第五，左右領軍衞：並折衝，各一員。第二，左右驍衞；第四、第六，左右屯衞：並果毅，各一員。角〈角耑〉、太平、馴犀、騶牙、白狼、蒼烏等旗各二，弩五人，為一列，弓矢十人，為二重，矟二十人，為四重。<BR><BR> </p><p>　　真武隊五十七人，在端禮門內中道，北向。大慶殿於殿門外。前有金吾折衝都尉一員，仙童、真武、螣蛇、神龜等旗各一，犦矟二人，弩五人為一列，弓矢二十人為四重，矟二十五人為五重。排列仗隊職掌六人，分立仗隊之間，殿內四人，殿外二人。<BR><BR> </p><p>　　殿中省尚輦陳扇二十於簾外，執扇殿侍二十人。陳腰輿、小輿於東西朵殿，腰輿在東，小輿在西，人員、都將各一人，輦官共四十人。陳繖、扇於殿下，方繖二，團龍扇四，並分左右夾繖。執扇各一人，將校或節級。方雉扇六十，作三重，在繖、扇之後。輦官長行各一人，金吾左右將軍各一員，在繖、扇之南，稍前。四色官四人，二人立於將軍之南，與繖、扇一列。宣敕放仗二人，在引駕官南。執儀刀引駕官二人，在親從官後。長行二十四人，在四色官之南。排列官二人，在長行之南<span>[四]</span>在長行之南「南」，五禮新儀卷二一作「西」。次金甲天武官二人，在長行南。以上並分東西相向立。設旗於殿門之外，青龍旗一在左，五嶽神旗各一次之，五方色龍旗各一次之，五方色龍旗各一又次之。白虎旗一在右，五星神旗各一次之，五方色鳳旗各一次之，五方色鳳旗各一又次之。<BR><BR> </p><p>　　詔頒行之。大慶殿冊命諸王、大臣，黃麾仗準文德殿視朝。<BR><BR> </p><p>　　政和中，大祀饗立仗：大黃龍負圖旗一，執〈糹斥〉二百人，陳于闕庭赤龍旗南少西大黃龍旗之北。宣和冬祀，陳于大內前。大黃龍旗一，執〈糹斥〉六十人，陳于逐頓宮門外宣德門，次大黃龍負圖旗之南。宣和，此旗下又有日、月、五星連珠、北斗、招搖、蒼龍、白虎、朱雀、玄武、君王萬歲、獅子、金鸞、金鳳、五方龍、天下太平等旗，凡二十一。正、至受朝同。龍墀旗陳於殿庭；太廟，在西櫺星門外路南，次赤龍旗少北；青城，在泰禋門外，夏祭大禮在明禋門外。赤龍旗之南。宗祀祫饗大禮，不設大黃龍負圖旗、大黃龍旗。大神旗六，執〈糹斥〉各九十人，宣德門、泰禋門並陳于大黃龍旗之南，東西相望；太廟陳于西櫺星門外，大黃龍旗之西少南，視赤龍旗為列，南北相望。龍墀旗執〈糹斥〉各十二人，左右有日、月旗各一。次君王萬歲旗一，宣德門、泰禋門，在路東；太廟，在門外路南。次獅子旗二，左右有金鸞、金鳳旗各一。次五方龍旗各一：青、黃、赤龍旗，宣德、泰禋門在東，太廟在南；黑、白龍旗，宣德、泰禋門在西，太廟在北。次天下太平旗一，宣德、泰禋門，在路西；太廟，在路北。以上旗皆在車駕前發仗內。執〈糹斥〉人並錦帽、五色絁繡寶相花衫、錦臂鞲、革帶。<BR><BR> </p><p>　　政和中，遼使朝紫宸殿，用黃麾角仗，共一千五十六人。殿內黃麾幡二，次四色官之南，分左右。仗首左右廂各一部，每部一百四十人，朵殿下稍南<span>[五]</span>朵殿下稍南五禮新儀卷二二作「在朵殿下稍南」。絳引幡十，分部之南北，各為五重。左右領軍衞大將軍各一員，在部中稍南。次廂左右第一、第二部同。掌鼓一人，次大將軍後。次廂左右第一部次果毅，第二部次折衝。帥兵官十人，分部之南北，北在絳引幡之南，南在絳引幡之北。次廂左右第一、第二部在部之南北。各為五重。執儀刀部九行，每行持各十人。第一，龍頭竿黃雞四角氅；皆持以龍頭竿<span>[六]</span>皆持以龍頭竿五禮新儀卷二二，此句上有「凡氅」二字。第二，儀鍠五色幡；第三，青孔雀五角氅；第四，烏戟；第五，緋鳳六角氅；第六，細弓矢；第七，白鵝四角氅；第八，矟；第九，皁鵝六角氅。掌揭鼓一人，在緋氅、烏戟之後。次廂左右第一、第二部同。次廂左右各二部，每部一百五人，次左右廂仗首之南。第一部，左右屯衞大將軍、果毅各一員；第二，左右武衞大將軍、折衝各一員。掌鼓以下至掌揭鼓人數，並同仗首。殿外左右廂各步甲三隊，每隊三十三人。第一，左右衞，第三，左右武衞，並果毅；第二，左右驍衞折衝：並各一員。貔、金鸚鵡、瑞麥旗各二，以次分在三隊。刀盾三十人，為五重。內第二隊弓矢。左右廂後部各三隊，第一隊每隊三十八人，第二隊每隊三十三人。第一，左右衞，第三，左右武衞，並折衝；第二，左右驍衞果毅。角〈角耑〉、太平、馴犀旗各二，以次分在三隊。弩五人，為一列，弓矢十人，為二重，第二、第三隊為一列。矟二十人，為四重。排列仗隊職掌二人，次廂第二部之南，分左右。以上殿內外仗隊<span>[七]</span>以上殿內外仗隊「外」字原脫，按此處仗隊當指上文殿內、殿外兩部分，「內」下應有「外」字，據五禮新儀卷二二補。東西相向排列。<BR><BR> </p><p>　　殿中省尚輦陳輿、輦於東西朵殿，平輦在東，西向；逍遙輦在西，東向。設繖、扇於殿下，方繖二，分左右；團龍扇四，分左右，夾方繖，方雉扇二十四，分左右，各二重，在繖、扇之後。金吾四色官一人。<BR><BR> </p><p>　　政和中，文德殿發冊，用黃麾細仗，共一千四百二人。設日旗、君王萬歲旗、獅子旗、金鸞旗、青龍旗、赤龍旗各一，在殿東階之東，以西為上；月旗、天下太平旗、獅子旗、金鳳旗、白龍旗、黑龍旗各一，在殿西階之西，以東為上；每旗執撦四人。俱北向立。押當職掌二人，分左右立於日、月旗南。次方繖二，團龍扇四，夾方繖。次金吾上將軍二人，將軍四人，引駕官四人。次金甲二人。次四色官六人，內二人執笏，餘執金銅儀刀。次碧襴二十四人，內執金銅儀刀左右各六人，在北。次都押衙二人，立於碧襴之南，少退。次皁纛旗一十二，每旗執撦五人。左右金吾仗司員僚各一人押纛，立於旗南。次青龍旗一在東，白虎旗一在西，每旗執撦六人。員僚二人押旗，在旗之北。以上並分左右，東西向。次五方龍旗在東，五方鳳旗在西，各二十五。每五旗相間，各依方色排列。次五嶽神旗五在東，五星神旗五在西，各依方位排列。每旗執撦三人。次朱雀旗一在東，真武旗一在西。每旗執撦六人。以上並北向。員僚二人押旗，在旗之南，分左右。次紅門旗二十八，分左右。每旗執撦二人。次寅、卯、辰、巳、午、未旗六，在東；申、酉、戌、亥、子、丑旗六，在西。天王旗四，分左右，夾辰旗。次龍君、赤豹、吏兵旗各五，每旗各為一列在東，每列掩尾天馬旗一，以次在東。次虎君、黃熊、力士旗各五，每旗各為一列在西<span>[八]</span>在西二字原脫，據五禮新儀卷二二補。每列掩尾天馬旗一，以次在西。每旗執撦三人。員僚六人押仗，各分立旗前。次員僚四人押旗，分左右，東西為一列。每列一員。左廂第一隊，鶡雞、白澤、玉馬、貔旗、四瀆旗各一，為一列；下至第九隊旗行列準此。第二隊，角、亢、氐、房、心宿旗各一；第三隊，虛、危、室、壁、奎宿旗各一；第四隊，參、井、鬼、柳宿、駃騠旗各一；第五隊，三角獸、黃鹿、苣文、馴象、飛麟旗各一；第六隊，辟邪、玉兔、吉利、仙鹿、祥雲旗各一；第七隊，花鳳、飛黃、野馬、金鸚鵡、瑞麥旗各一；第八隊，孔雀、兕、甘露、網子、角〈角耑〉旗各一，並各為一列；第九隊，犛牛旗一，設於孔雀旗後。右廂第一隊，同左廂第一。第二隊，尾、箕、斗、牛、女宿旗各一；第三隊，婁、胃、昴、畢、觜宿旗各一；第四隊，星、張、翼、軫、駃騠旗各一；第五至第八隊，並同左廂第五至第八；第九隊，騶牙旗、蒼烏旗各二，相間為一列。每旗執撦三人。俱北向。員僚二人，押黃麾立於龍鳳旗之北。左右廂五色龍鳳旗之東西，各設黃麾幡二。次告止幡、傳教幡、信幡各五，次絳麾幡二，次絳引幡五。員僚五人，押黃麾立於龍鳳旗北少東。排闌旗三十，自黃麾幡東西排列，以次於南，每旗執撦三人。俱北向。鐙杖、哥舒各三十，於殿東西兩廂排列。鐙杖起北，哥舒間之，俱東西相向。左右廂執白柯槍各七十五人，東西相向。又於騶牙旗南設大黃龍旗一，在殿門裏少西，執撦二十人。小黃龍旗一，在大黃龍旗後少西，執撦三人。次大神旗六，分左右。衞尉寺押當儀仗職掌四人，排仗通直官<span>[九]</span>排仗通直官「仗」原作「列」，據五禮新儀卷二二改。二人，大將二人，節級二人，檢察六人，左右金吾仗司押當職掌、排列官各一人。職掌、大將、檢察<span>[一０]</span>職掌大將檢察按五禮新儀卷二二，此處係敘述職掌等官員服飾；關於仗衞人員服飾，本卷多從略，此六字當刪。凡大朝會儀衞，有司皆依令式陳設。<BR><BR> </p><p>　　初，宋制，有黃麾大仗、半仗、角仗、細仗。南渡後，儀仗尤簡，惟造黃麾半仗、角仗、細仗，而大仗不設。中興大朝會，四朝惟一講，紹興十五年正月朔旦是也。然止以大仗三分減一，用三千三百五十人。自是正旦、冬至俱免大朝賀，以為定例焉。<BR><BR> </p><p>　　黃麾半仗者，大慶殿正旦受朝、兩宮上冊寶之所設也，用二千四百一十五人。其內儀仗官兵等一千八百三人，兵部職掌五人，統制官二人，皆幞頭、公裳、腰帶、靴、笏。金吾司碧襴三十二人，幞頭、碧襴衫、銅革帶，執儀刀。將官二人，幞頭、緋抹額、紫繡羅袍、背騰蛇、銅革帶，執儀刀。旁頭一十人，素帽、紫紬衫、纈衫、黃勒帛，執銅仗子。金銅甲二人，兜鍪、甲衫、錦臂衣，執金銅鉞斧。絳引幡十，告止幡、傳教幡、信幡各二，執幡人皆武弁、緋寶相花衫、勒帛。黃麾幡二，執幡人武弁、黃寶相花衫、銅革帶。小行旗三百人，素帽、五色抹額、緋寶相花衫、勒帛。五色小氅三百人，儀鍠四十人，皆纈帽，五色寶相花衫、勒帛。金節一十二人，武弁、青寶相花衫、銅革帶。殳叉三十人，素帽、五色寶相花衫、勒帛。綠矟二百一十人，素帽、緋寶相花衫、勒帛。烏戟二百一十人，纈帽、緋寶相花衫、勒帛。白柯槍六十人，素帽子、銀褐寶相花衫、勒帛。儀弓二百七十人，纈帽、青寶相花衫、勒帛。儀弩六十人，平巾幘、緋寶相花衫、勒帛。銅仗子二十人，素帽、紫紬衫、黃勒帛。儀刀百八十四人，平巾幘、緋寶相花衫。內大旗下六百一十二人，大旗三十四，龍旗一十，鳳旗一十，五星旗、五嶽旗各五，青龍旗、白虎旗、朱雀旗、玄武旗各一，每旗扶拽一十七人，搭材一名，武弁、五色寶相花衫、勒帛。其外殿中輿輦、繖扇百三十三人，逍遙、平輦各一，每輦人員八人，帽子、宜男纈羅單衫、塗金銀柘枝腰帶。輦官二十七人，幞頭、白獅子纈羅單衫、塗金銀海捷腰帶、紫羅裏夾三襜。中道繖扇六十六，輦官七十人，素方繖四十四人，弓腳幞頭、碧襴衫、塗金銅革帶、烏皮履。繡紫方繖六、花團扇十二、十八人，雉扇二十二人，準備四人，皆武弁、緋寶相花袍、銅革帶。鳳扇二十二人，黃抹額、黃寶相花袍、黃勒帛。編排儀仗職掌五人，立殿下繖扇後，烏皮介幘、緋羅寬衫、白羅大帶。<BR><BR> </p><p>　　其黃麾小半仗者，大慶殿冊皇太子及穆清殿皇后受冊之所設也，用一千四百九十九人。其內儀仗官兵等八百八十七人，兵部職掌十二人，金吾司碧襴三十人，絳引幡二、告止幡一、傳教幡一、信幡一、用十五人，黃麾幡一，三人。小行旗百八十人，五色小氅子百八十人，金節十二人，儀鍠、斧二十三人，綠矟七十五人，烏戟七十五人，白柯槍八十一人，儀弓六十三人，儀弩四十五人，銅仗子一十人，儀刀六十七人，統制官、將官、牽頭、金銅甲，皆與前半仗同。內大旗下六百一十二人，殿中輿輦、繖扇百三十二人，皆同前半仗。<BR><BR> </p><p>　　其黃麾角仗者，大慶殿冬至受朝、紫宸殿即位、兩宮賀節慶壽、紫宸殿受金使朝之所設也，用一千五十六人。內金吾司放仗官二人，統制官一人，攝大將軍六人，旁頭五人，黃麾幡一，三人，絳引幡八，二十四人，金節十二人，儀弓七十人，儀弩五十人，儀刀七十人，儀鍠、斧一十三人，白柯槍三十人，綠矟七十人，烏戟七十人，小行旗三百人，五色小氅三百人，銅仗子三十人。<BR><BR> </p><p>　　其黃麾細仗者，大慶殿、文德殿發冊及進國史之所設也。東都用一千四百二人，中興後或用百人至五百人，隨事增損。而其執仗有四，小行旗、五色小氅、儀刀、銅仗子；其服色有四，纈帽子、素帽子、平巾幘、武弁冠，五色寶相花衫、勒帛。<BR><BR> </p><p>　　大朝會之外，有日參、四參、六參、朔參、望參。朔參，用釐務、不釐務通直郎已上。望參，用釐務通直郎已上。宣制、非時慶賀以望參官，餘以朔參官。四參官，謂宰執，侍從，武臣正任，文臣卿監、員郎、監察御史已上。四參遇雨則改日參。在京宮觀奉朝請者赴六參。高宗移蹕臨安，殿無南廊，遇雨雪，則日參官於南閤內起居。宰執、使相立簷下；侍從、兩省、臺諫官以下立南閤內；卿監、郎官、武功大夫以下立東西廊。紹興十二年十月，有司請行正、至朝賀禮，及講求祖宗故實常朝、視朝、正衙、便殿之儀。乃討論朔日文德殿視朝，紫宸殿日參、望參，垂拱殿日參、四參，假日崇政殿坐，聖節垂拱、紫宸殿上壽之制。請先御正殿視朝。十一月，禮部侍郎王賞言：「正、至及大慶賀受朝，係御大慶殿，與文德、紫宸、垂拱殿禮制不同。月朔視朝，則御文德殿，謂之前殿正衙，設黃麾半仗。其餘紫宸、垂拱皆係別殿，不設儀仗。今大慶殿朝會，禮文繁多，欲先舉行文德殿視朝之制。」時行宮止一殿，乃更作崇政、垂拱二殿。御史臺請以射殿為崇政殿，朔望權置帳門以為紫宸殿，宣赦書、德音、麻制以為文德殿，羣臣拜表、聽御札批答權作文德殿東上閤門。其垂拱殿四參，於殿門外設位版。十三年，始視朝于文德殿，設黃麾半仗二千四百十五人。六月，紫宸殿望參，設黃麾角仗一千五十六人。自是，後殿坐及射殿引呈公事，以日景已高，依舊制設衞士、青涼繖十。淳熙十四年，詔引呈射殿公事，殿門外排立御馬，如後殿之儀。<BR><BR> </p><p>　　大朝會儀，舊制，垂拱殿設簾，殿上駐輦，候起居稱賀班絕，乘輦，樞密、知閤門官、樞密都副承旨、諸房副都承旨前導，管軍引駕至大慶殿後幄降輦，入次更衣。紹興十五年正月朔旦，以二殿經涂與東都異，乃以常御殿為垂拱殿，免駐輦，設簾帷，設椅子，稱賀畢，過大慶殿後幄。前期，儀鸞司設御榻於大慶殿中，南向，設東西房於御榻左右稍北，設東西閤於殿後左右，殿上前楹施簾，設香案於殿下。太常展宮架樂於殿庭橫街之南。其日，御輦院陳輿輦、繖扇於殿下，東西相向。兵部陳五輅於皇城南門外，俱北向。騏驥院列御馬於殿門外，東西相向。兵部帥屬設黃麾仗三千三百五十人於殿門內外。以殿狹，輦出房，不鳴鞭。<BR><BR> </p><p>　　淳熙十六年正旦，行稱賀禮，比政和五禮月朔視朝儀。皇帝御大慶殿，服鞾袍，即御坐，皇太子、文武百僚常服稱賀，而設黃麾半仗二千四百十五人。及冬至朝賀，設黃麾角仗一千五十六人。著為令。而大朝會儀，自紹興十五年以後不設。</p>
<div class='pn'><p class='pre'>上一节：<a href='第九十五章-卷九十五-原文.html'>第九十五章-卷九十五</a></p><p class='next'>下一节：<a href='第九十七章-卷九十七-原文.html'>第九十七章-卷九十七</a></p></div></body>
</html>
