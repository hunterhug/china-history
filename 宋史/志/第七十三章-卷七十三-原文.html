<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>宋史-志-第七十三章-卷七十三-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-志<a href='../宋史.html#志'>：目录</a></p>
</div>
<div class='pn'><p class='pre'>上一节：<a href='第七十二章-卷七十二-原文.html'>第七十二章-卷七十二</a></p><p class='next'>下一节：<a href='第七十四章-卷七十四-原文.html'>第七十四章-卷七十四</a></p></div>
</div>

<h1>第七十三章-卷七十三<span style='font-size:small'> 原文</span></h1>
<p>賓禮五附錄　羣臣上表儀　宰臣赴上儀　朝省集議班位　臣僚上馬之制　臣僚呵引之制<BR><BR> </p><p>　　羣臣上表儀。通禮，守宮設次于朝堂，文東武西，相對為首；設中書令位于羣臣之北。禮曹掾舉表案入，引中書令出，就南面立。禮部郎中取表授中書令，令即受表入奏。<BR><BR> </p><p>　　其禮，凡正、至不受朝，及邦國大慶瑞、上尊號請舉行大禮，宰相率文武羣臣暨諸軍將校、蕃夷酋長、道釋、耆老等詣東上閤門拜表，知表官跪授表於宰臣，宰臣跪授於閤門使，乃由通進司奏御。凡有答詔，亦拜受於閤門，獲可，奏者奉表稱賀。其正、至，樞密使率內班拜表長春殿門外，亦閤門使受之。<BR><BR> </p><p>　　又西京留守拜表儀制，留司百官每五日一上表起居，質明，並集長壽寺立班，置表于案，再拜以遣。其春秋賜服及大慶瑞並如之。或令分司官齎詣行在，或止驛付南京留司，約用此制。若巡幸，東京則留司百官亦五日一上表起居，並集大相國寺。<BR><BR> </p><p>　　其制，羣臣詣閤拜奏者，首云文武百僚具官臣某等言；常奏御者，止云臣某言，並稱尊號，已有功臣爵邑者具之；狀奏者，前後列銜，不稱尊號，亦云功臣爵邑。其外，又有書疏、奏劄、牓子之類。<BR><BR> </p><p>　　乾德二年，令有司詳定表首。太常禮院言：「僕射南省按僕射為尚書省官，唐時稱尚書省為南省，此處蓋沿用唐時名稱。官品第二，太子三師官品第一，品位雖高，而南省上臺為尊，合以僕射充首。若專以品秩為定，則諸行侍郎品第四，列於諸司三品卿監之上，不可以品序為準。按唐貞元六年詔，每有慶賀及諸臣上表，並合上公為首，如三公闕，以令僕行之。中書、門下列貢章表，則僕射是百僚師長，難同宮僚之例。」<BR><BR> </p><p>　　詔百官集議。翰林學士陶穀等曰：「按唐制上臺、東宮並是廷臣，當時左右僕射、侍中、中書令為正宰相。貞觀末，帶同中書門下三品者方為宰相。今僕射既非宰相，合在太子三師之下，理固不疑。若以宮僚非廷臣，即宰相豈當兼領？今若先二品而後一品，升後列而退前班，紊其等威，事恐非順。請以太子三師為表首。」竇儀等曰：「東宮三師為表首，論討故典，實皆無據。左右僕射當為表首者，其事有六：按六典，尚書為百官之本，今自一品至六品常參官，皆以尚書省官為首，則僕射合為表首，一也；又唐制，上表無上公，即尚書令僕以下行之，其嗣王合隨宗正，若有班位，合依王品，則嗣王雖一品，不得為表首，二也；僕射位次三公，合為表首，三也；况僕射為百僚師長，東宮三師非師長之任，四也；晉天福中詔，謝賀上表，上公行之，如闕，即令僕射行之，五也；立制之班，卑者先入後出，尊者後入先出。今東宮一品立定，僕射乃入，僕射既退，東宮一品乃出，且在兩省之後，六也。」<BR><BR> </p><p>　　詔從儀等議，以僕射為表首焉。<BR><BR> </p><p>　　宰臣赴上儀。開元禮有任官初上相見之儀。宋制，凡牧守赴上，多仍州府舊禮。臺省之制，宰相、親王、使相正衙謝訖，出文德殿便門至西廊，堂後官、兩省雜事迎參；至中書便門，兩省官迎班；升都堂，與送上官對揖；<span>[見任侍中、中書令、同平章事者。]</span>降階，又與送上官對拜訖，分東西升坐于牀。兩省雜事讀案，堂後官接案。搢笏頂筆判署，凡三道：一，司天監壽星見；二，開封府嘉禾合穗；三，澶州黃河清。並判準，始謝送上官，訖，三司使、學士、兩省官、待制、三司副使升堂展賀。百官先班中書門外，上事官降階，百官入，直省官通班贊致賀，歸後堂與參知政事、樞密副使、宣徽使相見，會食訖，退。<BR><BR> </p><p>　　建隆三年，中書、門下言：「準唐天成元年詔故事，藩鎮帶平章事，合於都堂視事，刊石以記官族，輸禮錢三千貫。近年頗隳曩制。自今藩鎮帶平章事者，輸禮錢五百千，刻石記歲月。其錢以給兩省公用，望舉行之。」詔：自今宰相及樞密使兼平章事、侍中、中書令者，輸禮錢三百千，藩鎮五百千，刻石以記如舊制。增秩者不再輸，舊相復入者輸如其數。<BR><BR> </p><p>　　乾德二年，置參知政事，就宣徽院赴上，而樞密使副止上事于本廳。後以曹彬兼侍中為樞密使，特令赴中書上事。<BR><BR> </p><p>　　大中祥符中，詔：自今宰相官至僕射者，並于中書都堂赴上，不帶平章事亦令赴上。有司上儀注，宰相用常儀。僕射本省上日，郎中、員外班迎于都堂門內，尚書丞、郎于東廊階上稍近班迎揖，金吾將軍升階展拜賀，禮生贊引，主事讀案。見任中書樞密使相、前任中書門下並不赴，餘如宰相之儀。上訖，與本省御史臺四品、兩省五品、諸司三品以上會食。<BR><BR> </p><p>　　右僕射王旦充玉清昭應宮使，有司按故事，宰相凡有吉慶，百官皆班賀。詔以未葺攸司，其班賀權罷。旦赴上修宮所，特賜會，丞、郎、三司副使以上悉預。自是宮觀使副上日皆賜會作樂。<BR><BR> </p><p>　　天禧初，太保、平章事王旦為太尉。國朝以來，三公不兼宰相，無赴上儀。特詔有司詳定，就尚書省赴上，百官班迎，宰相而下悉集。御史大夫中丞知雜、三院御史皆僚屬送上，判案三道。中丞以上，即京府尹、赤縣令、諸曹、節度、刺史、皇城宮苑使悉集。翰林學士入院日賜設，惟學士、中書舍人赴坐。又資政侍讀侍講、龍圖閣學士直學士兼祕書監並赴上。祕閣及兩省五品以上任三館學士、判館、修撰者，皆賜設焉。<BR><BR> </p><p>　　朝省集議，前代不載其儀。宋初，刑政典禮之事當集議者，先下詔都省，省吏以告當議之官，悉集都堂。設左、右丞于堂之東北，南向；御史中丞于堂之西北，南向；尚書、侍郎于堂之東廂，西向；兩省侍郎、常侍、給事、諫舍于堂之西廂，東向；知名表郎官于堂之東南，北向；監議御史于堂之西南，北向。又設左右司郎中、員外于左、右丞之後，三院御史于中丞之後，郎中、員外于尚書、侍郎之後，起居、司諫、正言于諫舍之後。如有僕射、御史大夫，即于左右丞、中丞之前。如更有他官，即諸司三品于侍郎之南，東宮一品于尚書之前，武班二品於諫舍之南，皆重行異位。卑者先就席。左、右丞升廳，省吏抗聲揖羣官就坐，知名表郎官以所議事授所司奉詣左、右丞，左、右丞執卷讀訖授中丞，中丞授于尚書、侍郎，以次讀訖，復授知名表郎官。將畢，左、右丞奉筆叩頭揖羣官，以一副紙書所議事節署字于下，授四坐。監議御史命吏告云：「所見不同者請不署字。」以官高者為表首。如止集本省官，坐如常儀，其知名表郎官、監議御史坐仍北向。惟僕射以上得乘馬至都堂，他官雖同平章事亦止屏外。<BR><BR> </p><p>　　明道二年，尚書議莊獻、莊懿太后升祔，省官帶內外制、兼三司副使承例移文不赴。<BR><BR> </p><p>　　監議御史段少連以為官帶近職，一時之選，宜有建明，不當反自高異。乃奏議事不集以違制論。從之。<BR><BR> </p><p>　　集賢校理趙良規言：「國朝故事，令敕儀制，別有學士、知制誥、待制、三司副使著位，視品與前朝異，固無在朝敘職、入省敘官之說。若全不論職，則後行員外郎兼學士，在朝立丞、郎上，入省居比、駕下；知制誥、待制，入朝與侍郎同列，入省分廁散郎；員外郎任三司副使、郎中任判官，在三司為參佐，入本省為正員。所以舊來議事，集尚書省官，帶職者不赴。別詔三省悉集，則及大小兩省；內朝官悉集，則及學士、待制、三司副使；更集他官，則諸司三品、武官二品，各次本司長官。故事，尚書省官帶知制誥，中書省奏班簿，是于尚書省、御史臺了不著籍，故有絕曹之語。又凡定學士、舍人、兩省著位，除先後入外，若有升降，皆特稟朝旨，豈有在朝、入省迭為高下？」御史臺、禮院詳定久不决。<BR><BR> </p><p>　　判禮院馮元等曰：「會議之文，由來非一，或出朝廷別旨，或循官司舊規。故集本省者，即南省官；集學士、兩省、臺官者，容有兩制、給舍、中丞；集學士、臺省及諸司四品以上者，容有卿、監；集文武百官者，容有諸衞。蓋謀事有小大，集官有等差，率繫詔文，乃該餘職。少連以太常易名之細，考功覆議之常，誤謂羣司普當會席，列為具奏，嬰以嚴科，遂使絕曹清列，還入本行，分局常員，略無異等。請臣僚擬謚，止集南省官屬，或事緣體大，臨時敕判，兼召三省、臺、寺，即依舊例。」御史臺言：「今尚書省官任兩制者，依臺省之籍，無坐曹之實。論職官之言，正為絕曹者設，豈可受祿則繫官定奉，議事則絕曹為辭？况王旦、王化基、趙安仁、晁迥、杜鎬、楊億，皆嘗預議於尚書省。故相李昉為主客郎中，知制誥日，屢經都省議事。又議大事，僕射、御史大夫入省，唯僕射至廳下馬，于今行之，所以重本省也。故都堂會議，列狀以品，就坐以官，忽此更張，恐非通理。」<BR><BR> </p><p>　　禮官吳育曰：「兩奏各有未安。尚書省制度雖崇，亦天子之有司，在朝廷既殊班列，入有司輒易尊卑，是以朝省為彼我、官職分二事也。兩制近職，若有事議而云絕班不赴，非所以求至當。且知制誥中書省奏班簿，是謂絕班。翰林學士亦知制誥，不絕班簿。此因循之制，非確據也。縱絕班有例，而絕官無聞，一人命書，三省連判，而都無所繫，止為奉錢，豈命官之禮？今取典故中最明一事，足以質定。祥符五年僕射上事儀，絕班之官，別頭贊引，不與本省官同在迎班。請凡會議，省官帶近職者，別作一行而坐，自為序列，非以相壓；若招兩制、臺省、諸司、諸羣官畢集，則各從其類，自作一行，書議如其位次。」<BR><BR> </p><p>　　詔尚書省議事，應帶職官三司副使以上並不赴，如遇集議大事，令赴，別設坐次。<BR><BR> </p><p>　　是歲，紫宸、垂拱殿刊石為百官表位。三司使，內朝，班學士右，獨立石位；門外，亦班其上。<BR><BR> </p><p>　　熙寧二年，御史臺、太常禮院詳定臣僚御路上馬之制：近上臣僚及北使到闕，並于御路上行馬。中書樞密院執政官、宣徽院、御史中丞、知雜御史、左右金吾、攝事官清道者，導從呵止依舊式，其三司副使以上亦許出節。正任觀察使以上與合出節臣僚，並許自宣德門外至天漢橋北御路上行馬，如從駕出入及宗室內庭諸宮院車騎，並不在此限。<BR><BR> </p><p>　　御史臺又言：「舊制，百官臺參、辭謝臣僚于朝堂，先赴三院御史幕次，又赴中丞幕次，得以體按老疾。今止于御史廳一員對拜，不惟有失舊儀，兼恐不能公共參驗。請如舊制朝堂拜揖，遇放常朝，即詣御史臺。」<BR><BR> </p><p>　　已而，詔宰臣、親王、使相、兩府、宣徽使，遇入樞密院門，許至從南第二門外上下馬。又詔，宰臣上馬，樞密院次之，諸司又次之，左、右丞上下馬處並同兩省侍郎。<BR><BR> </p><p>　　御史臺言：「左丞蒲宗孟、右丞王安禮賀僕射上尚書省，于都堂下馬。按左、右丞上下馬于本廳。請付有司推治。」安禮爭論上前，以為今日置左、右丞為執政官，不應有厚薄。左、右丞于都堂上下馬自此始。<BR><BR> </p><p>　　尋詔執政官退朝上馬，宰臣于樞密院，餘於隔門外；都堂聚議退，左丞于門下侍郎廳，右丞于中書侍郎廳。品官詣尚書省上下馬依雜壓，太中大夫以上就第一貯廊，監察御史以上就過道，諸六曹尚書、侍郎即太中大夫以上就本廳，監察御史以上就客位，餘並過道門外。<BR><BR> </p><p>　　政和朝參臣僚上馬次序：俟皇城門開，樞密入，次三省執政官，次一品二品文臣、六曹侍郎、殿中監、開封尹、大司成、侍從官、兩省，次百官，御史臺編欄以次入。<BR><BR> </p><p>　　其宰相罷政，韓琦以司徒、節度判相州，曾公亮以司空、節度為集禧觀使，王安石以觀文殿大學士、吏部尚書知江寧府，曹佾以中書令、節度充景靈宮使，韓絳以觀文殿大學士、吏部侍郎知大名府，致仕太師文彥博來朝，其大朝會班位儀物如之。吳育以觀文殿大學士、吏部尚書為西太一宮使，大朝會綴中書、門下班而已。自是，舊相按例重輕以特旨行之。<BR><BR> </p><p>　　治平四年，御史臺言：「慶曆中，有詔詳定武臣出節呵引之制：節度使在尚書下，三節。節度觀察留後在諸行侍郎下，兩節。觀察使在中書舍人下，諸衞大將軍、防禦團練使在大卿監下，內客省使比諸司大卿，景福殿使比將作監，引進使比庶子，在防禦使上，以上各一節。諸州刺史、諸衞將軍在少卿監下，宣慶、四方館使比少卿，宣政、昭宣、閤門使比司天監少監，諸衞將軍上，皇城使以下諸司使比郎中，客省、引進、閤門副使比員外郎，樞密都承旨在司天少監下、閤門使上，副都承旨在閤門使下，樞密副承旨、諸房副承旨在諸司使下，以上並兩人呵引。當時已施行矣，而皇祐編敕刪去此制，請復舉行。」</p>
<div class='pn'><p class='pre'>上一节：<a href='第七十二章-卷七十二-原文.html'>第七十二章-卷七十二</a></p><p class='next'>下一节：<a href='第七十四章-卷七十四-原文.html'>第七十四章-卷七十四</a></p></div></body>
</html>
