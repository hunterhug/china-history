<!DOCTYPE html>
<html>
<head>
  <meta charset="UTF-8">
  <title>宋史-志-第八十六章-卷八十六-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-志<a href='../宋史.html#志'>：目录</a></p>
</div>
<div class='pn'><p class='pre'>上一节：<a href='第八十五章-卷八十五-原文.html'>第八十五章-卷八十五</a></p><p class='next'>下一节：<a href='第八十七章-卷八十七-原文.html'>第八十七章-卷八十七</a></p></div>
</div>

<h1>第八十六章-卷八十六<span style='font-size:small'> 原文</span></h1>
<p>樂章二<BR><BR> </p><p>　　明堂大饗，皇地祇，神州地祇，朝日夕月，高禖，九宮貴神<BR><BR> </p><p>　　景祐大享明堂二首<BR><BR> </p><p>　　真宗配位奠幣，誠安思文聖考，對越在天。侑神作主，奉幣申虔。<BR><BR> </p><p>　　酌獻，德安偃革興文，封巒考瑞。威烈巍巍，允膺宗祀。<BR><BR> </p><p>　　皇祐親享明堂六首<BR><BR> </p><p>　　降神，誠安維聖享帝，維孝嚴親。肇圖世室，躬展精禋。鏞鼓既設，籩豆既陳。至誠攸感，保格上神。<BR><BR> </p><p>　　奠玉幣，鎮安乾亨坤慶育函生，路寢明堂致潔誠。玉帛非馨期感格，降康億載保登平。<BR><BR> </p><p>　　酌獻，慶安肅肅路寢，相維明堂。二儀鑒止，三聖侑旁。靈期訢合，祠節齊莊。至誠並貺，降福無疆。<BR><BR> </p><p>　　三聖配位奠幣，信安祖功宗德啟隆熙，嚴配交修太室祠。圭幣薦誠知顧享，木支錫羨固邦基。<BR><BR> </p><p>　　酌獻孝安藝祖造邦，二宗紹德。肅廱孝享，登配圜極。先訓有開，菲躬何力！歆馨錫羨，保民麗億。<BR><BR> </p><p>　　送神，誠安我將我享，辟公顯助。獻終豆徹，禮成樂具。飾駕上游，升煙高騖。神保聿歸，介茲景祚。<BR><BR> </p><p>　　嘉祐親享明堂二首<BR><BR> </p><p>　　降神，誠安熚熚房心，下照重屋。我嚴帝親，匪配之瀆。西顥沆碭，夕景已肅。靈其來娭，嘉薦芳郁。<BR><BR> </p><p>　　送神，誠安明明合宮，莫尊享帝。禮樂熙成，精與神契。桂尊初闌，羽駕倏逝。遺我嘉祥，於顯萬世。<BR><BR> </p><p>　　熙寧享明堂二首<BR><BR> </p><p>　　英宗奠幣，誠安於皇聖考，克配上帝。永言孝思，昭薦嘉幣。<BR><BR> </p><p>　　酌獻，德安英聲邁古，施德在民。允秩宗祀，賓延上神。<BR><BR> </p><p>　　元符親享明堂十一首<BR><BR> </p><p>　　皇帝升降，儀安嚴父配天，孝乎明堂。輿奠升階，降音以將。天步有節，帝容必莊。辟公憲之，禮無不臧。<BR><BR> </p><p>　　上帝位奠玉幣，鎮安聖能享帝，孝克事親。於皇宗祀，盛節此陳。何以薦虔？二精有煒。何以致祥？上天鑒止。<BR><BR> </p><p>　　神宗奠幣，信安合宮禮備，時維哲王。堂筵四敞，明德馨香。聖考來格，降福穰穰。承承繼繼，萬祀其昌。<BR><BR> </p><p>　　奉俎，禧安奕奕明堂，天子即事。奠我聖考，配於上帝。凡百有職，疇敢不祗！俎潔牲肥，其登有儀。<BR><BR> </p><p>　　上帝位酌獻，慶安惟禮不瀆，所以嚴親。惟孝不匱，所以教民。陟配文考，享於大神。重禧累福，祚裔無垠。<BR><BR> </p><p>　　配位酌獻，德安隆功駿德，兩有烈光。陟配宗祀，惠我無疆。<BR><BR> </p><p>　　退文舞、迎武舞，穆安舞以象功，樂惟崇德。文經萬邦，武靖四國。一張一弛，其儀不忒。神鑒孔昭，孝思維則。<BR><BR> </p><p>　　亞獻，穆安於昭盛禮，嚴父配天。盡物盡誠，莫匪吉蠲。重觴既薦，九奏相宣。神介景福，億萬斯年。<BR><BR> </p><p>　　飲福，胙安莫尊乎天，莫親乎父。既享既侑，誠申禮舉。戛擊堂上，八音始具。天子億齡，飲神之胙。<BR><BR> </p><p>　　徹豆，欽安穆穆在堂，肅肅在庭。於顯辟公，來相思成。神既歆止，有聞無聲。錫我休嘉，燕及群生。<BR><BR> </p><p>　　歸大次，憩安有奕明堂，萬方時會。宗子聖考，作帝之配。樂酌虞典，禮從周志。釐事即成，於皇來暨。<BR><BR> </p><p>　　大觀宗祀明堂五首<BR><BR> </p><p>　　奠玉幣，鎮安交於神明，內心為貴。外致其文，亦效精意。嘉玉既陳，將以量幣。肅肅邕邕。惟帝之對。<BR><BR> </p><p>　　有邦事神，享帝為尊。內心致德，外示彌文。嘉玉效珍，薦以量幣。恭欽伊何？惟以宗祀。<BR><BR> </p><p>　　配位奠幣，信安肇祀明堂，告成大報。顒顒祗祗，率見昭考。涓選休辰，齊明朝夕。於惟皇王，孝思罔極。<BR><BR> </p><p>　　酌獻，孝安若昔大猷，孝思維則。永言孝思，丕承其德。於昭明威，侑於上帝。賫我思成，永綏福祉。<BR><BR> </p><p>　　配位酌獻，大明於昭皇考，大明體神。憲章文思，宜民宜人。嚴父之道，陟配於天。躬行孝告，有孚於先。<BR><BR> </p><p>　　紹興親享明堂二十六首<BR><BR> </p><p>　　皇帝入門，儀安惟我有宋，昊天子之。三年卜祀，百世承基。施及沖眇，奉牲以祠。敢忘齋栗，偏舉上儀。<BR><BR> </p><p>　　升堂，儀安於赫明堂，肇稱禋祀。祖宗來遊，亦侑於帝。九州駿奔，百辟咸事。斂時純休，錫我萬世。<BR><BR> </p><p>　　降神，誠安噫神何親？惟德是輔。玉牲具陳，誠則來顧。我開明堂，遵國之故。尚蒙居歆，以篤宗祜。<BR><BR> </p><p>　　盥洗，儀安肇開九筵，維古之仿。皇皇大神，來顧來享。庶儀交修，百避顯相。微誠自中，交際天壤。<BR><BR> </p><p>　　上帝位奠玉幣，鎮安皇皇后帝，周覽四方。眷我前烈，燕娭此堂。金支秀發，黼帳高張。世歆明祀，曰宋是常。<BR><BR> </p><p>　　皇地祗位奠玉幣，嘉安至哉坤元，持載萬物！繼天神聖，觀世治忽。頌祗之堂，薦以圭黻。孰為邦休，四海無拂？<BR><BR> </p><p>　　太祖位奠幣，廣安推尊太元，重屋為盛。誰其配之？我祖齊聖。開基握符，正位凝命。於萬斯年，孝孫有慶。<BR><BR> </p><p>　　太宗位奠幣，化安帝神來格，靡祀不從。侑坐而食，獨升祖宗。在庭祗肅，展采錯重。三獻之禮，百年之容。<BR><BR> </p><p>　　徽宗位奠幣，泰安於穆帝臨，至矣元造！克配其儀，惟我文考。仁恩廣覃，奕葉永保。宗祀惟初，以揚孝道。<BR><BR> </p><p>　　皇帝還位，儀安耳聽鋗玉，目瞻熉珠。樂備周奏，儀參漢圖。神人並況，天地同符。亦既見帝，王心則愉。<BR><BR> </p><p>　　尚書捧俎，禧安展牲登俎，簫韶在庭。羞陳五室，意徹三靈。匪物斯享，惟誠則馨。永作祭主，神其億寧。<BR><BR> </p><p>　　昊天上帝位酌獻，慶安日在東陸，維時上辛。肇開陽館，恭禮尊神。蒼玉輝夜，紫煙煬晨。祖宗並配，天地同禋。<BR><BR> </p><p>　　皇地祗位酌獻，彰安地祀泰折，歌同我將。黝牲純潔，絲竹發揚。博厚而久，含洪以光。扶持宗社，曰篤不忘。<BR><BR> </p><p>　　太祖位酌獻，孝安一德開基，百年垂統。中天禘郊，薄海朝貢。寶龜相承，器鼎加重。澤深慶綿，帝覆命宋。<BR><BR> </p><p>　　太宗位酌獻，韶安紹天承業，繼世立功。帷幄屢勝，車書始同。武掃氛霧，文垂日虹。遺澤所及，孰知其終！<BR><BR> </p><p>　　徽宗位酌獻，成安欽惟合宮，承神至尊。祗戒專精，儼然若存。奠茲嘉觴，茞蘭其芬。發祉隤祥，以子以孫。<BR><BR> </p><p>　　皇帝還小次，儀安匏尊既舉，鞂席未移。有德斯顧，靡神不娭。物情肅穆，天宇清夷。宅中受命，永復邦基。<BR><BR> </p><p>　　文舞退、武舞進，穆安神之欻至，慶陰杳冥，風馬雲車，恍若有承。備形聲容，於昭文明。庶幾嘉虞，來享來寧。<BR><BR> </p><p>　　亞獻，穆安四阿有嚴，神既戾止。備物雖儀，潔誠惟已。有來振振，相我熙事。載酌陶匏，以成毖祀。<BR><BR> </p><p>　　終獻，穆安誠一為專，禮三而稱。孰陪邦祠？惟我同姓。金絲屢調，圭玉交映。是謂熙成，福來神聽。<BR><BR> </p><p>　　皇帝飲福，胙安孰謂天遠，至誠則通。孰謂地厚，與天則同。惠我純嘏，克成大功。握圖而治，如日之中。<BR><BR> </p><p>　　徹豆，歆安工祝告休，笙鏞雲闋。酒茅既除，牲俎斯徹。幽明罔恫，中外咸悅。禮成伊何？天地同節。<BR><BR> </p><p>　　送神，誠安奕奕宗祀，煌煌禮文。高靈下墮，精意升聞。熙事既畢，忽乘青雲。敢拜明貺，永清世氛。<BR><BR> </p><p>　　望燎，儀安載酌載獻，以純以精。歌傳夜誦，物備秋成。報本斯極，聽卑則明。願儲景貺，福我群生。<BR><BR> </p><p>　　望瘞，儀安禮協豐融，誠交彷彿。辟公受膰，宗祀臨瘞。貽我來牟，以興嗣歲。山川出雲，天地同氣。<BR><BR> </p><p>　　還大次，憩安應天以實，已事而竣。氈案朝帝，竹宮拜神。靈光下燭，協氣斯陳。福祿時萬，基圖日新。<BR><BR> </p><p>　　紹興、淳熙分命館職定撰十七首<BR><BR> </p><p>　　降神，景安<BR><BR> </p><p>　　圜鐘為宮上直房心，時惟明堂。配天享親，宗祀有常。盛德在金，日吉辰良。享我克誠，來格來康。<BR><BR> </p><p>　　黃鐘為角合宮盛禮，金商令時。備成熙事，蒐揚上儀。駿奔在庭，精意肅祗。來享嘉薦，神靈燕娭。<BR><BR> </p><p>　　太簇為徵休德孔昭，靈承上帝。孝極尊親，嚴配於位。嘉薦芬芳，禮無不備。神其格思，享茲誠至。<BR><BR> </p><p>　　姑洗為羽霜露既降，孝思奉先。陟降上帝，禮隆九筵。有馨黍稷，有肥牲牷。神來燕娭，想象肅然。<BR><BR> </p><p>　　盥洗，正安禮經之重，祭典為宗。上公攝事，進退彌恭。庶品豐潔，令儀肅廱。百祥萃止，惟吉之從。<BR><BR> </p><p>　　升殿，正安皇祖配帝，歲祀明堂。冕服陟降，玉珮瑲瑲。疾徐有節，進止克莊。維時右享，日靖四方。<BR><BR> </p><p>　　上帝位奠玉幣，嘉安大享季秋，百執揚厲。明明太宗，赫赫上帝。祗薦忱誠，式嚴圭幣。祚我明德，錫茲來裔。<BR><BR> </p><p>　　太宗位奠幣，宗安穆穆皇祖，丕昭聖功。聲律身度，樂備禮隆。祗薦量幣，祀於合宮。玉帛萬國，驩心載同。<BR><BR> </p><p>　　捧俎，豐安備物昭陳，工祝告具。維羊維牛，孔碩孔庶。有嘉維馨，加食宜飫。斂時五福，永膺豐胙。<BR><BR> </p><p>　　上帝位酌獻，嘉安燁彼房心，明明有融。維聖享帝，禮行合宮。祀事時止，粢盛潔豐。昭受申命，萬福攸同。<BR><BR> </p><p>　　太宗位酌獻，德安受命溥將，勳高百王。寰宇大定，聖治平康。有嚴陟配，宗祀明堂。神保是格，申錫無疆。<BR><BR> </p><p>　　文舞退、武舞進，正安温厚嚴凝，於皇上帝。文德武功，列聖並配。舞綴象成，肅廱進退。秉翟踆踆，總干蹈厲。<BR><BR> </p><p>　　亞、終獻，文安總章靈承，維國之常。禮樂宣鬯，降升齊莊。竭誠盡志，薦茲累觴。於昭在上，申錫無疆。<BR><BR> </p><p>　　徹豆，肅安於皇上帝，肅然來臨。恭薦芳俎，以達高明。烹飪既事，享於克誠。以介景福，惟德之馨。<BR><BR> </p><p>　　送神，景安帝在合宮，鑒觀盛禮。黍稷惟馨，神心則喜。禮備樂成，亦既歸止。億萬斯年，以貺多祉。<BR><BR> </p><p>　　高宗位奠幣，宗安赫赫高廟，於堯有光。覆被萬祀，冠冕百王。有量斯幣，蠲潔是將。在帝左右，維時降康。<BR><BR> </p><p>　　酌獻，德安炎運中興，蒼生載寧。九秩燕豫，三紀豐凝。精祀上帝，陟配威靈。錫羨胙祉，萬世承承。<BR><BR> </p><p>　　孝宗親享明堂樂曲並同，惟天地位奠幣、酌獻及太祖酌獻、皇帝入小次、還大次、亞獻、送神等篇，各有刪潤。又以太祖奠幣曲改名廣安，酌獻改名恭安，太宗奠幣改名化安，酌獻改名英安。<BR><BR> </p><p>　　景德祀皇地祇三首<BR><BR> </p><p>　　降神，靜安至哉厚德，陟配天長！沈潛剛克，廣大無疆。資生萬物，神化含章。同和八變，神靈效祥。<BR><BR> </p><p>　　奠玉幣，酌獻，嘉安於昭祀典，致享坤儀。備物咸秩，柔祗格思。功宣敏樹，日益鴻禧。持載品彙，率土攸宜。<BR><BR> </p><p>　　送神，靜安妙用無方，倏來忽逝。蠲潔寅恭，式終禋瘞。<BR><BR> </p><p>　　景祐夏至祀皇地祇二首<span>[仁宗御製。]</span><BR><BR> </p><p>　　太祖奠幣，恭安赫矣淳耀，俶載帝基！一戎以定，萬國來儀。寅恭潔祀，博厚皇祗。威靈攸在，福祿如茨。<BR><BR> </p><p>　　酌獻，英安丕命惟皇，萬物咸睹。卜年邁周，崇功冠禹。有燁炎精，大昌聖祚。酌鬯祈年，永錫繁祜。<BR><BR> </p><p>　　熙寧祀皇地祇十二首<BR><BR> </p><p>　　迎神，導安昭靈積厚，混混坤輿。配天作極，陰慘陽舒。齊明薦享，百福其儲。庶幾來止，風馬雲車。<BR><BR> </p><p>　　升降，靖安有來穆穆，臨此方丘。其行風動，其止霆收。躬事匪懈，豐盛潔羞。百昌咸殖，允矣神休！<BR><BR> </p><p>　　奠幣釐安純誠昭融，芳美嘉薦。肅將二精，以享以奠。休光四充，靈祗來燕。其祥伊何？永世錫羨。<BR><BR> </p><p>　　太祖，肇安於皇烈祖，維帝所興。光輝宗祀，如日之升。告靈作配，孝享烝烝。錫茲祉福，百世其承。<BR><BR> </p><p>　　司徒奉俎，承安我修祀事，於何致誠？罔敢怠佚，視茲碩牲。納烹薦俎，侑以和聲。格哉休應，世濟皇明。<BR><BR> </p><p>　　酌獻，和安猗嗟富媼，博厚含弘。發榮敷秀，動植茲豐。爰酌茲酒，肸蠁交通。衆祥萃止，垂祐無窮。<BR><BR> </p><p>　　太祖，佑安光大含弘，坤元之力。海宇咸寧，烈祖之德。作配方壇，不僭不忒。子孫其承，毋替厥則。<BR><BR> </p><p>　　飲福，禔安載登壇阼，載酌尊彝。牲酒嘉旨，福祿純熙。其福維何？萬物咸宜。其祿維何？永承神禧。<BR><BR> </p><p>　　退文舞、迎武舞，威安雍雍肅肅，建我採旄。舞以玉戚，不吳不敖。其將其肆，脾臄嘉餚。何以侑樂？鐘鼓管簫。<BR><BR> </p><p>　　亞、終獻，儀安折俎在籩，胾羹在豆。何以酌之？酒醴是侑。何以錫之？貽爾眉壽。何以格之？永爾康阜。<BR><BR> </p><p>　　徹豆，豐安曳我黼黻，履舄接武。鏘我珩璜，降升圉圉。其將肆兮，既曰不侮。其終徹兮，恭欽惟主。<BR><BR> </p><p>　　送神，阜安神兮來下，享此苾芬。酌獻雍雍，執事孔勤。神之還矣，忽乘飛雲。遺我祺祥，物象忻忻。<BR><BR> </p><p>　　常祀皇地祇五首<BR><BR> </p><p>　　迎神，寧安<span>[八變。]</span>坤元之德，光大無疆。一氣交感，百物阜昌。吉蠲致享，精明是將。介茲景福，鼎祚靈長。<BR><BR> </p><p>　　升降，正安禮經之重，祭典為宗。上公攝事，登降彌恭。庶品豐潔，令儀肅雍。百祥萃止，維吉之從。<BR><BR> </p><p>　　奉俎，豐安禮崇禋祀，神鑒孔明。牲牷博腯，以炰以烹。馨香蠲潔，品物惟精。錫以純嘏，享茲至誠。<BR><BR> </p><p>　　退文舞、迎武舞，威安進旅退旅，載揚干揚。不愆於儀，容服有章。式綏式侑，神休是聽。鼓之舞之，神永安寧。<BR><BR> </p><p>　　送神，寧安物備百嘉，樂周八變。克誠是享，明德斯薦。神鑒孔昭，蕃禧錫羨。回馭飄然，邈不可見。<BR><BR> </p><p>　　紹興祀皇地祇十五首<BR><BR> </p><p>　　迎神，寧安<BR><BR> </p><p>　　函鐘為宮<BR><BR> </p><p>　　至哉厚德，物生是資！直方維則，翕闢攸宜。於昭祀典，致享坤儀。禮罔不荅，神之格思。<BR><BR> </p><p>　　太簇為角蕆事方丘，舊典時式。至誠感神，馨非黍稷。肸蠁來臨，鑒茲明德。永錫坤珍，時萬時億。<BR><BR> </p><p>　　姑洗為徵至哉坤元，乃順承天。厚德載物，含洪八埏。日北多暑，祀儀吉蠲。式昭無事，敢告恭虔。<BR><BR> </p><p>　　南呂為羽蕆事方丘，情文孔時。名山大澤，侑祭無遺。牲陳黝犢，樂備咸池。柔祗皆出，介我繁禧。<BR><BR> </p><p>　　盥洗，正安於穆盛禮，肅肅在宮。蕆事有初，直於東榮。滌濯是謹，惟寅惟清。祗薦柔嘉，享茲克誠。<BR><BR> </p><p>　　升殿，正安景風應時，聿嚴毖祀。用事方丘，鏘鏘濟濟。登降有節，三獻成禮。神其格思，錫我繁祉。<BR><BR> </p><p>　　正位奠玉幣，嘉安坤元博厚，對越天明。展事方澤，亶惟顧歆。嘉玉量幣，祗薦純精。錫我繁祉，燕及函生。<BR><BR> </p><p>　　太祖位奠幣，定安毖祀泰折，柔祗是承。於赫藝祖，道格三靈。式嚴配侑，厚德惟寧。爰昭薦幣，享於克誠。<BR><BR> </p><p>　　捧俎，豐安丕荅靈貺，歲事方丘，豆登在列，鼎俎斯儔。牲牷告具，寅畏彌周。柔祗昭格，飆至雲流。<BR><BR> </p><p>　　正位酌獻，光安祗事坤元，飭躬敢憚！爰潔粢盛，載嚴圭瓚。清明內融，嘉旨外粲。介我繁釐，時億時萬。<BR><BR> </p><p>　　太祖位酌獻，英安皇矣藝祖，九圍是式！至哉柔祗，萬彙允殖。保茲嘉邦，介我黍稷。酌鬯告虔，作配無極。<BR><BR> </p><p>　　文舞退、武舞進，正安於穆媼神，媲德彼天。我修毖祀，以莫不虔。肆陳時夏，干羽相宣。靈其來遊，降福綿綿。<BR><BR> </p><p>　　亞、終獻，文安禮有祈報，國惟典常。籩豆豐潔，升降齊莊。備物致志，式薦累觴。昭格來享，自天降康。<BR><BR> </p><p>　　徹豆，娛安承天傚法，其道貴誠。牲羞黃犢，薦德之馨。芳俎告畢，禮備樂盈。既靜既安，庶物霑生。<BR><BR> </p><p>　　送神，寧安至厚至深，其動也剛。精誠默通，或出其藏。神之言歸，化斯有光。相我炎圖，萬世無疆。<BR><BR> </p><p>　　宋初祀神州地祇三首<BR><BR> </p><p>　　降神，靜安膴膴郊原，茫茫宇縣。畫野分疆，禹功疏奠。靈祇是臻，豆籩祗薦。幽贊皇圖，視之不見。<BR><BR> </p><p>　　奠玉幣，酌獻，嘉安肸蠁儲靈，肅恭用幣。鏘洋導和，洪休允契。嘉氣雲蒸，浹於華裔。式薦坤珍，聿符明世。<BR><BR> </p><p>　　送神，靜安獻奠雲畢，純嘏祁祁。威靈藏用，邈矣何之？<BR><BR> </p><p>　　景祐孟冬祭神州地祇二首<BR><BR> </p><p>　　太宗位奠幣，化安削平偽邦，嗣興鴻業。禮樂交修，仁德該洽。柔祗薦享，量幣攸攝。侑坐延靈，神休允荅。<BR><BR> </p><p>　　酌獻，韶安有煒彌文，克隆宏構。貽此燕謀，具膺多祐。嶰律吹莩，彝尊奠酒。佑乃沈潛，永祈豐楙。<BR><BR> </p><p>　　元符祭神州地祇二首<BR><BR> </p><p>　　迎神，寧安八變膴膴浚邦，皇天是宅。必有幽贊，聰明正直。布列籩豆，考擊金石。中外謐寧，繄神之力。<BR><BR> </p><p>　　送神，寧安都邑浩穰，民物富盛。主以靈祗，昭乃丕應。玉帛牲牷，鼓鍾筦磬。祗薦攸歆，歸於至靜。<BR><BR> </p><p>　　紹興祀神州地祇十六首<BR><BR> </p><p>　　迎神，寧安<BR><BR> </p><p>　　函鐘為宮芒芒下土，恢恢方儀。富媼統攝，潛運八維。爰稱元祀，告備吉時。揭茲虔恭，僾其格思。<BR><BR> </p><p>　　太簇為角洪惟坤元，道著品物。上配紫旻，厚載其德。良月肇蕆，祭器布列。必先皇祗，以迓景福。<BR><BR> </p><p>　　姑洗為徵坱圠無垠，磅礡罔測。山盈川沖，自生自殖。其報惟何？率禮靡忒。億萬斯年，功被無極。<BR><BR> </p><p>　　南呂為羽翕闢以時，協氣陶蒸。播之金石，鏘厥和聲。冥冥眑眑，孔享純誠。是聽是娭，邦基永寧。<BR><BR> </p><p>　　盥洗，正安晨煬致煙，浡然四施。飄飄風馬，彷彿來斯。祀事維清，沃之盥之。載涓載肅，罔有愧辭。<BR><BR> </p><p>　　升殿，正安崇崇其壇，屹矣層級。佩約步趨，降登中節。左瞻右睨，祥風藹集。斿旆羽紛，昭鑒翊翊。<BR><BR> </p><p>　　神州地祇位奠玉幣，嘉安璇璣諧序，籍斂薦嘉。昭荅柔祗，迭奏雅歌。幣琮以侑，儀腆氣和。靈其溥臨，容與燕嘉。<BR><BR> </p><p>　　太示位奠幣，嘉安穆穆令聞，溥博有容。澤被萬宇，靡不率從。恭陳量幣，明薦其衷。禮亦宜之，享德攸同。<BR><BR> </p><p>　　奉俎，豐安肅肅嘉承，唯德其物。工祝以告，繄民之力。神哉廣生，孔蕃且碩。奠於嘉壇，吐之則弗。<BR><BR> </p><p>　　神州地祇位酌獻，嘉安恭承明祀，嘉薦令芳。亦有桂酒，誠愨是將。瑟瓚以酌，效懽厥觴。庶乎燕享，永懷不忘。<BR><BR> </p><p>　　太宗位酌獻，化安宗德含洪，方祗可儗。闢土開疆，八埏同軌。是用作配，有永無紀。稞獻以享，茂格蕃祉。<BR><BR> </p><p>　　文舞退、武舞進，文安奕奕綴兆，咸池孔彰。丕闡文德，靡忘發揚。進退有節，乃容之常。樂備爾奏，燁燁榮光。<BR><BR> </p><p>　　亞、終獻，文安縮酌以裸，既旨且多。三獻有序，情文愈加。黃祗臨享，錫以休嘉。廣茲靈祲，覃及邇遐。<BR><BR> </p><p>　　徹豆，成安展牲告全，乃登於俎。竣事而徹，侑以樂語。奉釐宣室，祚我神主。斂敷庶民，並受其祜。<BR><BR> </p><p>　　送神，寧安雲馭洋洋，既歆既顧。悠然聿歸，曷求厥路。欽想頌堂，跛立以慕。齎我肸蠁，莫不懌豫。<BR><BR> </p><p>　　望瘞，正安神罔怨恫，燕其有喜。蕆事告成，爰修瘞禮。樂闋儀備，休氣四起。尚謹不愆，念終如始。<BR><BR> </p><p>　　景德朝日三首<BR><BR> </p><p>　　降神，高安<span>[六變。]</span>陽德之母，羲御寅賓。得天久照，首茲三辰。正辭備物，肅肅振振。淪精降監，克享明禋。<BR><BR> </p><p>　　奠玉幣酌獻，嘉安醴齊良潔，有牲斯純。大采玄冕，乃昭其文。王宮定位，粢盛苾芬。民事以敘，盛德升聞。<BR><BR> </p><p>　　送神，高安縣象著明，照臨下土。降福穰穰，德施周普。<BR><BR> </p><p>　　夕月三首<BR><BR> </p><p>　　降神，高安<span>[六變。]</span>凝陰稟粹，照臨八埏。麗天垂象，繼日代明。一氣資始，四時運行。靈祗昭格，備物薦誠。<BR><BR> </p><p>　　奠玉幣、酌獻，嘉安夕耀乘秋，功存宇縣。金奏在縣，以時致薦。祀事孔寅，明靈降眷。潔粢豐盛，倉箱流衍。<BR><BR> </p><p>　　送神，高安夙陳籩豆，潔誠致祈。垂休保佑，景祚巍巍。<BR><BR> </p><p>　　大觀秋分夕月四首<BR><BR> </p><p>　　降神，高安至陰之精，虧而復盈。輪高仙桂，階應祥蓂。玉兔影孤，金莖露溢。其駕星車，顧於茲夕。<BR><BR> </p><p>　　奠玉幣玉鉤初彎，冰盤乍圓。扇掩秋後，烏飛枝籩。精凝蟾蜍，輝光嬋娟。歆於明祀，弭芳節焉。<BR><BR> </p><p>　　酌獻名稽漢儀，歌參唐宗。往於卿少，乘秋氣中。周天而行，如姊之崇。可飛霞佩，下琉璃宮。<BR><BR> </p><p>　　送神四扉大開，五雲車立。霓裾娣從，風罘童執。搖曳胥來，鏘洋爰集。歆我嚴禋，西面以揖。<BR><BR> </p><p>　　紹興朝日十首<BR><BR> </p><p>　　降神，高安<BR><BR> </p><p>　　圜鐘為宮玄鳥即至，序屬春分。朝於太陽，厥典備存。載嚴大采，示民有尊。揚光下燭，煜爚東門。<BR><BR> </p><p>　　黃鐘為角升暉麗天，陽德之母。率無頗偏，兼燭下土。恭事崇壇，禮樂具舉。頓御六龍，裴回容與。<BR><BR> </p><p>　　太簇為徵周祀及闇，漢制中營。肸蠁是屆，禮神以兄。我潔斯璧，我肥斯牲。神兮燕享，鑒觀孔明。<BR><BR> </p><p>　　姑洗為羽屹爾王宮，泛臨翊翊。惠此萬方，豈惟五色。以修陽政，以習地德。雲景杳冥，施祥無極。<BR><BR> </p><p>　　初獻升殿，正安天宇四霽，嘉壇聿崇。肅祗嚴祀，登降有容。仰瞻曜靈，位居其中。既安既妥，沛哉豐融！<BR><BR> </p><p>　　奠玉幣，嘉安物之備矣，以交於神。時惟炎精，不忘顧歆。經緯之文，璆琳之質。燦然相輝，其儀秩秩。<BR><BR> </p><p>　　奉俎，豐安扶桑朝暾，和氣肸飭。奉此牲牢，為俎孔碩。芬馨進聞，介我黍稷。所將以誠，茲用享德。<BR><BR> </p><p>　　酌獻，嘉安匏爵斯陳，百味旨酒。勺以獻之，再拜稽首。鐘鼓在列，靈方安留。眷然加薦，惟時之休。<BR><BR> </p><p>　　亞、終獻，文安禮罄沃盥，誠意肅將。包茅是縮，冀畢重觴。煥矣情文，既具醉止。熙事備誠，靈其有喜。<BR><BR> </p><p>　　送神，禮安羲和駕兮，其容杲杲。將安之兮？言歸黃道。光赫萬物，無古無今。人君之表，咸仰照臨。<BR><BR> </p><p>　　夕月十首<BR><BR> </p><p>　　降神，高安<BR><BR> </p><p>　　圜鐘為宮金行告遒，玉律分秋。禮蕆西郊，毖祀聿修。精意潛達，永孚於休。神之聽之，爰格飆斿。<BR><BR> </p><p>　　黃鐘為角時維秋仲，夜寂天清。實嚴姊事，用荅陰靈。壇壝斯設，黍稷惟馨。雲車來下，庶歆厥誠。<BR><BR> </p><p>　　太簇為徵溯日著明，麗天作配。潔誠以祠，禮行肅拜。光凝冕服，氣肅環珮。庶幾昭格，祗而不懈。<BR><BR> </p><p>　　姑洗為羽穆穆流輝，太陰之精。盈虧靡忒，寒暑以均。克禋克祀，揆日涓辰。牲碩酒旨，來燕來寧。<BR><BR> </p><p>　　升殿，正安猗歟崇基，右平左戚。祗率典常，屆茲秋夕。陟降惟寅，威儀抑抑。神其鑒觀，穰簡是集。<BR><BR> </p><p>　　奠玉幣，嘉安少采陳儀，實曰坎祭。禮備樂舉，嚴恭將事。於以奠之，嘉玉量幣。神兮昭受，陰騭萬彙。<BR><BR> </p><p>　　奉俎，豐安穀旦其差，有牲在滌。工祝致告，為俎孔碩。肸蠁是期，祚我明德。備茲孝欽，式和民則。<BR><BR> </p><p>　　酌獻，嘉安白藏在序，享惟其時。躬即明壇，禮惟載祗。斟以瑤爵，神靈燕娭。歆馨顧德，錫我蕃釐。<BR><BR> </p><p>　　亞、終獻，文安肅雍嚴祀，聖治昭彰。清酒既載，或肆或將。禮匝三獻，終然允臧。神具醉止，其樂且康。<BR><BR> </p><p>　　送神，理安歌奏雲闋，式禮莫愆。以我齊明，罄其吉蠲。神保聿歸，降康自天。蘿圖永固，億萬斯年。<BR><BR> </p><p>　　熙寧以後祀高禖六首<BR><BR> </p><p>　　降神，高安<span>[六變。]</span>容臺講禮，禖宮立祠。司分屆後，帶韣陳儀。嘉祥萃止，靈馭來思。皇支蕃衍，永固邦基。<BR><BR> </p><p>　　升降，正安郊禖之應，肇自生商。誕膺寶命，浚發其祥。天材蕃衍，德稱君王。本支萬世，與天無疆。<BR><BR> </p><p>　　奠玉幣，嘉安昔帝高辛，先禖肇祀。爰揆仲陽，式祈嘉祉。陳之犧牲，授以弓矢。敷祐皇宗，施於孫子。<BR><BR> </p><p>　　酌獻，祐安昭薦精衷，靈承端命。青帝顧懷，神禖儲慶。祚以蕃昌，協於熙盛。螽斯衆多，流於雅詠。<BR><BR> </p><p>　　亞、終獻，文安赫赫高禖，萬世所祀。其德不回，錫茲福祉。蕃衍椒聊，和平芣苡。傳類降康，世濟其美。<BR><BR> </p><p>　　送神，理安禮奠蠲衷，祭儀竣事。丕擁靈休，蕃衍皇嗣。<BR><BR> </p><p>　　紹興祀高禖十首<BR><BR> </p><p>　　降神，高安<BR><BR> </p><p>　　圜鐘為宮聿分春氣，施生在時。禖宮肇啟，精意以祠。禮儀告備，神其格思！厥靈有赫，錫我繁釐。<BR><BR> </p><p>　　黃鐘為角眷此尊祀，實惟仲春。青圭束帛，克祀克禋。庶蒙嘉惠，嗣續詵詵。神之降鑒，雲車來臻。<BR><BR> </p><p>　　太簇為徵猗歟禖宮，祀典所貴。粵自艱難，禮或弗備。以迄於今，始建壇壝。願戒雲車，歆此誠意。<BR><BR> </p><p>　　姑洗為羽春氣肇分，萬類滋榮。惟此祀事，皆象發生。求神以類，式昭至誠。庶幾來格，子孫繩繩。<BR><BR> </p><p>　　升壇，正安有奕禖宮，在國之南。壇壝既設，威儀孔嚴。登祀濟濟，神兮顧瞻。佐我皇祚，宜百斯男。<BR><BR> </p><p>　　奠玉幣，嘉安青律載陽，有鳦頡頏。祈我繁祉，立子生商。三牲既薦，玉帛是將。克禋克祀，有嘉其祥。<BR><BR> </p><p>　　奉俎，豐安祗祓禖壇，潔蠲羊豕。博碩肥腯，爰具牲醴。執事駿奔，肅將俎幾。神其顧歆，永錫多子。<BR><BR> </p><p>　　青帝位酌獻，祐安<span>[伏羲、高辛酌獻並同。]</span>瑞鳦至止，祀事孔時。酌以清酒，稞獻載祗。神具醉止，介我蕃禧。乃占吉夢。維熊維羆。<BR><BR> </p><p>　　亞、終獻，文安中春涓吉，蕆事禖祠。禮備樂作，籩豆孔時。貳觴畢舉，薦獻無違。庶幾神惠，祥啟熊羆。<BR><BR> </p><p>　　送神，理安嘉薦令芳，有嚴禋祀。神來燕娭，亦即醉止。風馭言還，慄然欻起。以祓以除，錫我蕃祉。<BR><BR> </p><p>　　景德祀九宮貴神三首<BR><BR> </p><p>　　降神，高安倬彼垂象，照臨下土。躔次運行，功德周普。九宮即位，惟德是輔。神之至上，皇皇斯睹。<BR><BR> </p><p>　　奠玉幣，酌獻，嘉安靈禋既肅，明神既秩。在國之東，協日之吉。升歌有儀，六變中律。懷和萬靈，降茲陰騭。<BR><BR> </p><p>　　送神，高安祗薦有常，惟神無方。回飆整馭，垂休降祥。<BR><BR> </p><p>　　元祐祀九宮貴神二首<BR><BR> </p><p>　　降神，景安六變上天貴神，九宮設位。功德及物，乃秩明祀。望拜紫壇，赫然靈氣。奠玉薦幣，歆之無愧。<BR><BR> </p><p>　　送神，景安天之貴神，推移九宮。厥位靡常，降康則同。來集於壇，顧歆恪恭。歌以送之，飆靜旋穹。<BR><BR> </p><p>　　紹興祀九宮貴神十首<BR><BR> </p><p>　　降神，景安<BR><BR> </p><p>　　圜鐘為宮紫闕幽宏，惟神靈尊。輔成泰元，贊役乃坤。曰雨曰暘，縕豫調紛。享薦隕光，蒙祉如屯。<BR><BR> </p><p>　　黃鐘為角載陽衍德，農祥孔昭。齎茲元嘏，穰穰黍苗。象輿眇冥，金奏遠姚。無閼厥靈，丹衷匪恌。<BR><BR> </p><p>　　太簇為徵於赫九宮，天神之貴。煌煌彪列，下土是蒞。幽贊高穹，陰騭萬類。肅若舊典，有嚴祗事。<BR><BR> </p><p>　　姑洗為羽練時吉良，聿崇明祀。粢盛潔豐，牲碩酒旨。肅唱和聲，來燕來止。嘉承天休，賫及含齒。<BR><BR> </p><p>　　初獻升壇，正安於昭毖祀，周旋有容。歷階將事，趨進鞠躬。改步如初，沒階彌恭。左戚右平，陟降雍雍。<BR><BR> </p><p>　　太一位奠玉幣，嘉安煌煌九宮，照臨下土。陰騭庶類，功施周普。恪修祀典，禮備樂舉。嘉玉量幣，馨非稷黍。<span>[攝提、權星、招搖、天符、青龍、咸池、太陰、天乙位樂曲並同。]</span><BR><BR> </p><p>　　奉俎，豐安靈鑒匪遠，誠心肅祗。是烝是享，俎實孔時。禮行樂奏，肸蠁是期。雲車風馬，神其燕娭。<BR><BR> </p><p>　　太一位酌獻，嘉安惟天丕冒，彪列九神。財成元化，陰騭下民。有酒斯旨，登薦苾芬。昭哉降鑒，茀祿來臻。<span>[九位並同。]</span><BR><BR> </p><p>　　亞、終獻，文安均調大化，陰騭下民。駿功有赫，誕舉明禋。嘉觴中貳，執事惟寅。清明鬯矣，福祿攸臻。<BR><BR> </p><p>　　送神，景安薦獻有序，降登無違。禮樂備舉，昭格燕娭。雲車縹緲，神曰還歸。報以景貺，翊我昌期。</p>
<div class='pn'><p class='pre'>上一节：<a href='第八十五章-卷八十五-原文.html'>第八十五章-卷八十五</a></p><p class='next'>下一节：<a href='第八十七章-卷八十七-原文.html'>第八十七章-卷八十七</a></p></div></body>
</html>
