<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>宋史-志-第八十八章-卷八十八-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-志<a href='../宋史.html#志'>：目录</a></p>
</div>
<div class='pn'><p class='pre'>上一节：<a href='第八十七章-卷八十七-原文.html'>第八十七章-卷八十七</a></p><p class='next'>下一节：<a href='第八十九章-卷八十九-原文.html'>第八十九章-卷八十九</a></p></div>
</div>

<h1>第八十八章-卷八十八<span style='font-size:small'> 原文</span></h1>
<p>樂章四<BR><BR> </p><p>　　朝謁玉清昭應宮，太清，宮朝享景靈宮，封禪，禮汾陰，奉天書，祭九鼎。<BR><BR> </p><p>　　真宗奉聖祖玉清昭應宮御制十一首<BR><BR> </p><p>　　降聖，真安巍巍真宇，奕奕殊庭。規模太紫，炳煥丹青。元命祗荅，大猷是經。多儀有踐，丕應無形。肆設金石，聲聞杳冥。佇迴飆馭，永祐基扃。<BR><BR> </p><p>　　奉香，靈安芳氣上浹，飆馭下臨。紹承丕緒，永勵精明。氤氳成霧，蔥鬱陰。虔恭對越，介祉攸欽。<BR><BR> </p><p>　　奉饌，吉安發祥有自，介福無疆。紛綸丕應，保佑下方。嘉薦斯備，雅奏具揚。寅威洞達，監眄昭章。<BR><BR> </p><p>　　玉皇位酌獻，慶安無體之體，強名之名。監觀萬寓。統治九清。真期保祐，瑞命昭明。乾乾翼翼，祗荅財成。<BR><BR> </p><p>　　聖祖位酌獻，慶安於昭靈貺，誕啟鴻源。功濟庶彙，慶流後昆。蘭餚登俎，桂酒盈尊。俛回飆駕，永庇云孫。<BR><BR> </p><p>　　太祖位酌獻，慶安赫赫藝祖，受命高穹。威加海外，化浹區中。發祥宗祏，錫祐眇沖。欽承積德，勵翼精衷。<BR><BR> </p><p>　　太宗位酌獻，慶安明明文考，儲精上蒼。禮樂明備，溥率賓王。功德累洽，歷數會昌。孝思罔極，丕祐無疆。<BR><BR> </p><p>　　亞、終獻，沖安太初非有體，至道本無聲。降跡臨下土，成功陟上清。至仁敦動植，丕緒啟宗祊。紫禁承來格，鴻基保永寧。發祥垂誕告，致孝薦崇名。廣樂神欽奉，儲休固太平。<BR><BR> </p><p>　　飲福，慶安明明始祖，誕啟慶基。翼翼後嗣，虔奉孝思。精潔斯達，祉福咸宜。於以報貺，於以受釐。<BR><BR> </p><p>　　徹饌，吉安雕俎在御，飆駕聞聲。真遊斯降，旨酒斯盈。大樂雲闋，大禮雲成。徹彼常薦，罄此明誠。<BR><BR> </p><p>　　送聖，真安精心既達，真遊允臻。禮容斯舉，福應惟醇。將整仙馭，言還上旻。永存嘉貺，用泰烝民。<BR><BR> </p><p>　　迎奉聖象四首並用慶安<BR><BR> </p><p>　　玉皇位玉虛上帝，金像睟容。宅真雲構，練日龜從。維皇對越，率禮寅恭。靈心丕應，福祿來崇。<BR><BR> </p><p>　　聖祖位總化在天，保昌厥緒。降格皇闈，瓊輪載御。藻仗星陳，睟容金鑄。佑我慶基，宅茲靈宇。<BR><BR> </p><p>　　太祖位烝哉大君，聿懷帝祖！鎔範真儀，奉尊靈宇。至感祥開，洪輝物睹。瞻謁盡恭，飛英率土。<BR><BR> </p><p>　　太宗位於顯神宗，德洽區中。祥金爍冶，範茲睟容。殊庭胥宇，備物致恭。明威有赫，降福來同。<BR><BR> </p><p>　　王清昭應宮上尊號三首<BR><BR> </p><p>　　奉告，隆安登隆妙號，欽翼淵宗。茂宣德禮，有恪其容。奉璋升薦，垂佩彌恭。揚休詠美，以間笙鏞。<BR><BR> </p><p>　　太初殿奉冊寶，登安皇靈垂祐，洪福彌隆。祗率綿寓，潔祀真容。嚴恭奉冊，對越清躬。睟容肅穆，懿號尊崇。禮盛樂舉，福祿來同。<BR><BR> </p><p>　　二聖殿奉絳紗袍，登安赫赫列聖，威德巍然。彤彤靈宇，睟儀在焉。奉以龍袞，被之象天。重慶宗稷，億萬斯年。<BR><BR> </p><p>　　太尉奉聖號冊寶，真安上旻降監，介祉實繁。邦家修報，妙道歸尊。增名霄極，奉冊靈軒。茂宣聖典，永祐黎元。<BR><BR> </p><p>　　寶冊升殿，大安圖書昭錫，典禮紹成。烝民何幸，教父儲靈。欽承景貺，祗奉崇名。臻虔寶冊，垂祐基扃。<BR><BR> </p><p>　　降神，真安猶龍之聖，降生厲鄉。教流清淨，道符混茫。大君肅謁，盛儀允臧。森羅羽衞，躬薦蕭薌。簪紱濟濟，鐘石洋洋。高真至止，介福誕祥。<BR><BR> </p><p>　　奉玉幣，靈安琳宮奕奕，黼坐煌煌。玉帛成禮，飆馭延祥。鴻儀有則，景福無疆。嘉應昭協，丕猶誕揚。<BR><BR> </p><p>　　奉饌，吉安金奏以諧，飆遊斯格。靈監章明，皇心勵翼。肅奉雕俎，來升彩席。享德有孚，凝禧無斁。<BR><BR> </p><p>　　酌獻，大安欽崇至道，肅謁殊庭。順風而拜，明德惟馨。飆馭來格，尊酒斯盈。是酌是獻，心通杳冥。<BR><BR> </p><p>　　飲福，大安彼渦之壤，指李之區。千乘萬騎，來朝密都。躬陳芳薦，款接仙輿。飲酒受福，永耀鴻圖。<BR><BR> </p><p>　　亞、終獻，正安邈矣道祖，冥幾惚恍！常德不離，至真無象。引位清穹，降祥神壤。酌醴薦誠，控飆來享。<BR><BR> </p><p>　　送神，真安醴盞在戶，金奏在庭。籩豆有踐，黍稷非馨。義盡蠲潔，誠通杳冥。言旋風駟，祚我修齡。<BR><BR> </p><p>　　太極觀奉冊寶一首<BR><BR> </p><p>　　登安之曲薦號穹冥，登名祖禰。陟配陽郊，協宣典禮。感電靈區，誕聖鴻懿。冊寶斯陳，福祿來暨。<BR><BR> </p><p>　　景靈宮奉冊寶一首<BR><BR> </p><p>　　登安之曲穆穆真宗，錫羨蕃昌。飆輪臨貺，諄誨洞彰。虔崇懿號，祗荅景祥。至誠致享，降福無疆。<BR><BR> </p><p>　　景祐元年親享景靈宮二首<BR><BR> </p><p>　　降真，太安真館奉幣，潔齊致馨。靈因斯格，社稷慶寧。<BR><BR> </p><p>　　送真，太安椒漿尊享，珍饌精祈。睟容杳邈，瑤輅霞飛。<BR><BR> </p><p>　　大觀三年朝獻景靈宮二首<BR><BR> </p><p>　　奉饌，吉安威靈洋洋，靡有常嚮。於惟欽承，來假來饗。博碩芬香，是烝是享。奉器有虔，載德無爽。<BR><BR> </p><p>　　爾牲既充，是烹是肆。爾餚既具，是羞是饋。非物之重，惟德之備。神之格思，歆我精意。<BR><BR> </p><p>　　高宗郊前朝獻景靈宮二十一首<BR><BR> </p><p>　　皇帝入門，乾安維皇齊居，承神其初。顒顒昂昂，龍步雲趨。景鐘鏗如，肅覲清都。肸蠁之交，神人用孚。<BR><BR> </p><p>　　升殿，乾安帝既臨享，罄茲精意。對越在天，爰升紫陛。孔容翼翼，保承丕緒。孝奉天儀，永錫爾類。<BR><BR> </p><p>　　降聖，太安惟德馨香，升聞八方。粵神臨之，來從帝鄉。萬靈景衞，有燁其光。監我精純，降福穰穰。<BR><BR> </p><p>　　盥洗，乾安齋居皇皇，瓊琚鏘鏘。承祭之初，其如在旁。挹彼注茲，儲禧迎祥。神之聽之，欣欣樂康。<BR><BR> </p><p>　　聖祖位，乾安涓選休辰，有事嘉薦。琅琅瓊珮，陟降巖殿。其陟伊何？幣玉斯奠。周旋中禮，千億儲羨。<BR><BR> </p><p>　　聖祖位奉玉幣，靈安上靈始祖，雲景元尊。嚴祀夙展，六樂朱軒。明玉之潔，豐帛之温。暢乃繼序，承德不愆。<BR><BR> </p><p>　　還位，乾安我后臨饗，奠幣攸畢。式旋其趨，矩度有式。禮容齋莊，孝思純實。天休滋至，時萬時億。<BR><BR> </p><p>　　奉饌，吉安百職駿奔，來相於庭。奉盛以告，登茲芳馨。際天蟠地，默運三靈。神兮來歆，祚我休平。<BR><BR> </p><p>　　再盥洗，乾安有嚴大禮，對時休明。情文則粲，蠲潔必清。再臨觀盥，以專以精。真遊來格，永觀厥成。<BR><BR> </p><p>　　再詣聖祖位，乾安於赫炎宋，十葉華耀。屬茲郊報，陟降在廟。其降伊何？椒漿桂酒。再拜斟酌，永御九有。<BR><BR> </p><p>　　聖祖位酌獻，祖安御制瑤源誕啟，玉牒肇榮。覆育群有，監觀圓清。酒醴既洽，登薦惟誠。無有後艱，駿惠云仍。<BR><BR> </p><p>　　還位，乾安奠鬯告成，式旋厥位。天步雍容，神人燕喜。九廟觀德，百靈薦祉。子孫其昌，垂千萬祀。<BR><BR> </p><p>　　文舞退、武舞進，正安於皇樂舞，進旅退旅。一弛一張，笙磬具舉。豈惟玩聲，像德是似。神鑒孔昭，福祿來予。<BR><BR> </p><p>　　亞、終獻，沖安五音飭奏，神既億康。澹其容與，薦此嘉觴。有來顯相，鋗玉鏘鏘。奉承若宥，罔不齊莊。<BR><BR> </p><p>　　飲福，報安嘉薦既終，神貺斯復。齎我思成。靈光下燭。孝孫承之，載祗載肅。敷錫庶民，亟蒙祉福。<BR><BR> </p><p>　　還位，乾安帝臨閟庭，逆釐上靈。神鴹安坐，肅若有承。嘉觴既申，德聞惟馨。靈光留俞，祚我億齡。<BR><BR> </p><p>　　徹饌，吉安普淖既薦，苾芬孔時。神嗜而顧，有來燕娭。饗矣將徹，載欽載祗。展詩以侑，益臻厥熙。<BR><BR> </p><p>　　送真，太安雍歌既徹，熙事備成。神夕奄虞，忽乘青冥。靈心回睠，監我精禋。誕降嘉祉，休德昭清。<BR><BR> </p><p>　　降殿，乾安我秩元祀，上推靈源。展事有侐，祲威肅然。丹戚既降，秉心益虔。荷天之休，於千萬年。<BR><BR> </p><p>　　望燎，乾安奕奕靈宮，有嚴毖祀。燔燎具揚，禮儀既備。帝心肅祗，天步旋止。對越在天，永膺蕃祉。<BR><BR> </p><p>　　還大次，士安帝將於郊，昭事上祀。爰茲畢觴，復即於此。飆遊載旋，容旌遝騎。維皇嘉承，錫祚昌熾。<BR><BR> </p><p>　　高宗明堂前朝獻景靈宮十首<BR><BR> </p><p>　　降聖，大安德惟馨香，升聞八方。粵神之從，燦然有光。驂飛乘蒼，啾啾蹌蹌。逍遙從容，顧予不忘。<BR><BR> </p><p>　　升殿，乾安帝既臨享，龍馭華耀。孝孫承之，陟降在廟。誠意上交。慶陰下冒。天休駢至，千億克紹。<BR><BR> </p><p>　　聖祖位奠玉幣，靈安玉氣如虹，豐繒充笥。既奉既將，亦奠在位。有永群后，實相祀事。何以臨下？心意不貳。<BR><BR> </p><p>　　奉饌，吉安瓊琚鏘鏘，玄衣繡裳。薦嘉升香，粢盛芬芳。禮儀莫愆，鼓鍾喤喤。曾孫之常，綏福無疆。<BR><BR> </p><p>　　聖祖位酌獻，祖安裴回若留，靈其有喜。薦我馨香，挹茲酒醴。我祖在天，執道之紀。申佑無疆，奏神稱禮。<BR><BR> </p><p>　　文舞退、武舞進，正安進旅退旅，載執干戚。不愆於儀，容服有赫。式妥式侑，神保是格。靈鑒孔昭，孝思維則。<BR><BR> </p><p>　　亞、終獻，沖安<span>[用舊辭。]</span><BR><BR> </p><p>　　飲福，報安於赫大神，總司元化。監我純精，威光來下。延昌之貺，千億馮藉。曾孫保之，丕平是迓。<BR><BR> </p><p>　　徹饌，吉安洋洋降臨，肅肅布列。熙事既成，嘉籩告徹。九天儲慶，垂佑無缺。浸明浸昌，綿綿瓜瓞。<BR><BR> </p><p>　　送真，太安高飛安翔，持御陰陽。幽贊圓穹，監觀四方。元精回復，奄虞孔良。畢觴降嘏，偃蹇於驤。<BR><BR> </p><p>　　望燎，乾安奕奕原祠，有嚴毖祀。禮儀孔宣，燔燎斯暨。帝心肅祗，天步旋止。熙事既成，永膺蕃祉。<BR><BR> </p><p>　　孝宗明堂前朝獻景靈宮八首<BR><BR> </p><p>　　盥洗，乾安合宮之饗，報本奉先。欽惟道祖，浚發璿源。駕言謁款，其盥惟虔。尚監精衷，錫祚綿綿。<BR><BR> </p><p>　　聖祖，乾安駿命有開，慶基無窮。祗率百辟，仰瞻睟容。鼓鐘斯和，黍稷斯豐。靈其居歆，福祿來崇。<BR><BR> </p><p>　　還位，乾安嘉玉既設，量幣即陳。彷彿靈遊，來顧來寧。對越伊何？厥惟一純。佑我熙事，以迄於成。<BR><BR> </p><p>　　奉饌，吉安發祥仙源，流澤萬世。曷其報之？親饗三歲。相維列卿，潔粢是饋。匪物之尚，誠之為至。<BR><BR> </p><p>　　再詣盥洗，乾安華燈熒煌，瑞煙氤氳。威神如在，蠲潔必親。再盥於罍，再帨於巾。皇心肅祗，其敢憚勤。<BR><BR> </p><p>　　再詣聖祖位，乾安歲逢有年，月旅無祔。我將我饗，如几如式。肅爾臣工，諧爾金石。本原休功，垂裕罔極。<BR><BR> </p><p>　　還位，乾安旨酒思柔，神具醉止。工祝既告，孝孫旋位。何以酢之？純嘏來備。燕及雲來，蕃衍無已。<BR><BR> </p><p>　　文舞退、武舞進，正安象德之成，有奕其舞。一弛一張，進旅退旅。彗以管簫，和以鏞鼓。神其樂康，永錫多祜。<BR><BR> </p><p>　　寧宗郊前朝獻景靈宮二十四首<BR><BR> </p><p>　　皇帝入門，乾安閟幄邃深，雲景杳冥。天清日晬，展容玉庭。締基發祥，希夷降靈。神其來燕，是饗是聽。<BR><BR> </p><p>　　升殿，乾安帝居瑤圖，璿題玉京。日月經振，列宿上熒。桂簋飶芬，瑚器華精。夤承禋祀，用戒昭明。<BR><BR> </p><p>　　降神，太安六變。<BR><BR> </p><p>　　圜鐘為宮四靈晨耀，五緯夕明。風雲晏和，天地粹清。靈兮來迎，靈兮來寧。啟我子孫，饗於純精。<BR><BR> </p><p>　　黃鐘為角芬枝揚烈，熉珠葉陶。闓珍闡符，展詩舞箾。神哉來下，神哉來翱。肅若有承，靈心招搖。<BR><BR> </p><p>　　太簇為徵龍車既奏，鳳馭載翔。帝幄儜靈，天衢騰芳。神來留俞，神來蹇驤。禮鬯樂明，奏假孔將。<BR><BR> </p><p>　　姑洗為羽虹旌蜺旄，鸞旗翠蓋。星樞扶輪，月御恊衞。靈至陰陰，靈般裔裔。來格來饗，福流萬世。<BR><BR> </p><p>　　盥洗，乾安禮文有俶，祀事孔明。將以潔告，允惟齊精。自盥而往，聿觀厥成。靈監下臨，天德其清。<BR><BR> </p><p>　　詣聖祖位，乾安維宋肖德，欽天顧右。於皇道祖，丕釐靈祐。葛藟殖繁，瓜瓞孕茂。克昌厥後，世世孝奏。<BR><BR> </p><p>　　聖祖位奉玉幣，靈安<span>[高宗御製，見前。]</span><BR><BR> </p><p>　　皇帝還位，乾安桂宮耽耽，藻儀穆穆。天回袞彩，風韶璜玉。咸英皦亮，容典炳煜。假我上靈，景命有仆。<BR><BR> </p><p>　　奉饌，吉安我簋斯盈，我簠斯實。或剝或烹，或燔或炙。有殽既將，為俎孔碩。禮儀卒度，永錫爾極。<BR><BR> </p><p>　　再盥洗，乾安觴澹初勺，禮戒重盥。假廟以萃，取象於觀。清明外暢，精肅中貫。我儀圖之，三靈攸贊。<BR><BR> </p><p>　　再詣聖祖位，乾安肇基駿命，鞏右鴻業。鼎玉龜符，垂固萬葉。靈貺具臻，神光燁燁。暉祚無疆，規重矩疊。<BR><BR> </p><p>　　聖祖位酌獻，祖安<span>[高宗御製，見前。]</span><BR><BR> </p><p>　　還位，乾安皇帝瑞慶，長髮其祥。纂系悠遠，逆源靈長。德之克明，休烈有光。配天作極，孝饗是將。<BR><BR> </p><p>　　文舞退、武舞進，正安持翟成象，秉朱就列。旄乘整溢，鳳儀諧節。揮舒皇文，歌蹈先烈。合好效懽，福流有截。<BR><BR> </p><p>　　亞獻，沖安光熉紫幄，神流玉房。秉文侑儀，嘉虞貳觴。震澹醉喜，彷彿迪嘗。璿源之休，地久天長。<BR><BR> </p><p>　　終獻，沖安靈輿蹇驤，畢觴泰筵。貳饗允穆，稞將克竣。垂恩儲祉，錫羨永年。將以慶成，燕及皇天。<BR><BR> </p><p>　　詣飲福位，乾安若木露英，清雲流霞。蔓蔓芝秀，馮馮桂華。綿瑞無疆，產嘏孔奢。皇則受之，鞏我帝家。<BR><BR> </p><p>　　飲福酒，報安旨酒惟蘭，勺漿惟椒。福流瓚斝，光燭琨瑤。拜貺清宮，凝輝慶霄。神其如在，徘徊招搖。<BR><BR> </p><p>　　還位，乾安烝哉我皇，繼天毓聖！逆釐元都，對越靈慶。如天斯久，如日斯盛。瑤圖濬邈，永隆駿命。<BR><BR> </p><p>　　徹饌，吉安房鉶陳列。室簋登奉。告饗具歆，展徹惟拱。祥光奕奕，嘉氣懞懞。受嘏不愆，燕天之寵。<BR><BR> </p><p>　　送真，太安雲車風馬，靈其來遊。天門軼蕩，神其莫留。遣慶陰陰，祉發祥流。康我有宋，與天匹休。<BR><BR> </p><p>　　降殿，乾安璿庭爛景，紫殿流光。禮洽乾回，福應日昌。聖系厖鴻，景命溥將。德茂功成，率祀無疆。<BR><BR> </p><p>　　詣望燎位，乾安厥初生民，淵浚唯祖。芳薦既輟，明燎具舉。德馨升聞，靈貺蕃詡。懷濡上靈，佑周之祜。<BR><BR> </p><p>　　還大次，乾安帝假於宮，彝承清祀。天暉臨幄，宸衞森峙。行繇大室，旋趨紫畤。率禮不違，式敷靈祉。<BR><BR> </p><p>　　理宗明堂前朝獻景靈宮二首<span>[餘用舊辭。]</span><BR><BR> </p><p>　　升殿，登歌乾安我享我將，罄茲精意。陟降左右，維天與契。齋明乃心，祗肅在位。於萬斯年，百福來備。<BR><BR> </p><p>　　亞獻，宮架沖安慶雲鬱鬱，鳴璆琅琅。澹其容與，申薦貳觴。奉承若宥，神其樂康。錫以多祉，源深流長。<BR><BR> </p><p>　　大中祥符封禪十首餘同南、北郊。<BR><BR> </p><p>　　山上圜臺降神，高安巖巖泰山，配德於天。奉符展采，翼翼乾乾。滌濯靜嘉，罔有弗蠲。上帝顧諟，冷風肅然。<BR><BR> </p><p>　　昊天上帝坐酌獻，奉安皇天上帝，陰騭下民。道崇廣覆，化洽鴻鈞。靈文誕錫，寶命惟新。增高欽事，式奉嚴禋。<BR><BR> </p><p>　　太祖配坐酌獻，封安於穆聖祖，肇開鴻業。我武惟揚，皇威有曄。四庾混同，百靈震疊。陟配高穹，明靈是接。<BR><BR> </p><p>　　太宗配坐酌獻，封安祗若封祀，神宗配天。禮樂明備，奠獻精虔。景靈來格，休祥藹然。於昭垂慶，億萬斯年。<BR><BR> </p><p>　　亞獻，恭安因高定位，禮修物備。薦鬯卜牲，虔恭寅畏。八音克諧，天神咸暨。降福穰穰，永錫爾類。<BR><BR> </p><p>　　終獻，順安浩浩元精，無臭無聲。臨下有赫，得一以清。備物致享，薦茲至誠。泰尊奠獻，夙夜齊明。<BR><BR> </p><p>　　社首壇降神，靖安至哉坤元，資生伊始。博厚稱德，沈潛柔止。降禪方位，聿修明祀，寅恭吉蠲，永錫蕃祉。<BR><BR> </p><p>　　皇地祗坐酌獻，禪安坤德直方，博厚無疆。秉陰得一，靜而有常。寶藏以發，乃育百昌。肅祗禪祭，錫祉穰穰。<BR><BR> </p><p>　　太祖配坐酌獻，禪安皇矣聖祖，丕赫神武。秉運宅中，威加九土。德厚功崇，頌聲載路。陟配方祗，對天之祜。<BR><BR> </p><p>　　太宗配坐酌獻，禪安毖祀柔祗，報功厚載。思文太宗，侑神嚴配。鐘石斯和，籩豆咸在。永錫坤珍。資生為大。<BR><BR> </p><p>　　汾陰十首<BR><BR> </p><p>　　降神，靖安茫茫坤載，粵惟太寧。資生光大，品物流形。瞻言汾曲，允宅神靈。聖皇躬享，明德惟馨。<BR><BR> </p><p>　　奠玉幣，登歌嘉安至誠旁達，柔祗格思。奉以琮幣，致誠在茲。<BR><BR> </p><p>　　奉俎，豐安博碩者牲，載純其色。體薦登俎，聿崇坤德。<BR><BR> </p><p>　　后土地祗坐酌獻，博安秉陰成德，敏樹宣功。應變審諦，神力無窮。沈潛剛克，流謙示中。潔茲奠獻，妙物玄通。<BR><BR> </p><p>　　太祖配坐酌獻，博安坤元茂育，植物成形。於穆聖祖，功齊三靈。嚴恭配侑，厚德攸寧。永懷錫羨，歆此惟馨。<BR><BR> </p><p>　　太宗配坐酌獻，博安報功厚載，祀事惟明。思文烈考，道濟群生。侑神定位，協德安平。馨潔並薦，享於克誠。<BR><BR> </p><p>　　飲福，博安寅威寶命，明祀惟虔。協神備物，罔不吉蠲。后祗格思，靈飆肅然。庭受景福，遐哉億年！<BR><BR> </p><p>　　亞、終獻，正安至哉柔祗，滋生蕃錫。滌濯靜嘉，寅恭夕惕。金奏純如，萬舞有奕。立我烝民，莫匪爾極。<BR><BR> </p><p>　　后土廟降神，靖安博厚流形，秉陰成德。柔順剛正，直方維則。明祗格思，素汾之側。祗載吉蠲，宸心翼翼。<BR><BR> </p><p>　　酌獻，博安至哉物祖，設象龍脽。動靜之德，翕闢攸宜。嘉栗以薦，精禱洪釐。茂宣陰貺，五穀蕃滋。<BR><BR> </p><p>　　祗奉天書六首<BR><BR> </p><p>　　朝元殿酌獻，瑞文妙道非常，神變無方。惟天輔德，靈貺誕章。玄文昭錫，寶曆彌昌。禮崇明祀，式薦馨香。<BR><BR> </p><p>　　含香園，瑞文運格熙盛，將封介丘。禮神之域，瑞命殊尤。靈文薦降，丕顯皇猷。聖心肅奉，永洽鴻休。<BR><BR> </p><p>　　泰山社首壇升降，瑞文玄穹眷懷，寶符申錫。垂露騰文，粲然靈跡。發祥吉圖，純熙寫奕。登薦欽崇，式昭天曆。<BR><BR> </p><p>　　奉香酌獻，瑞安謂天蓋高，惟皇合德。倬彼靈章，圖書是錫。眷命諄諄，被以遐曆。膺籙告成，虔恭欽翼。<BR><BR> </p><p>　　地屆興王，祥開圖籙。典禮昭成，祺祥交屬。大輅逶迤，卿雲紛郁。祐我含靈，錫茲介福。<span>[祥符七年奉祀畢，天書回至應天府，有雲物之瑞，命制是曲，以紀休應。]</span><BR><BR> </p><p>　　升降，靈文旻穹無聲，惟德是輔。降監錫符，垂文篆素。孝瑞紀封，英聲載路。既壽而昌，篤天之祜。<BR><BR> </p><p>　　祭九鼎十二首<BR><BR> </p><p>　　帝鼐土王日祀降神，景安日號丙丁，方號中央。德惟其時，蠲吉是將。夫何飲之？黃流玉瓚。夫何食之？有陳伊饌。<BR><BR> </p><p>　　奉饌，豐安粢盛既豐，牲牢既充。展茲熙事，温温其恭。惟明欣欣，燔炙芬芬。保乎天子，繁祉荐臻。<BR><BR> </p><p>　　亞、終獻，文安工祝致辭，黃流協鬯。爰登清歌，載期神享。噫予誠心，精禋是虔。嘉予陳祀，豐盈豆籩。<BR><BR> </p><p>　　春分，蒼鼎亞、終獻，成安法乾剛兮，鑄鼎奠方。涓嘉旦兮，齊明迎祥。胡為持幣？維箱及筥。胡為和羹？有錡維釜。<BR><BR> </p><p>　　立夏，岡鼎迎神，凝安我方東南，我日朱明。爰因其時，鼎以岡名。粢盛既馨，牲牷既盈。佑我皇家，巽令風行。<BR><BR> </p><p>　　亞、終獻，成安黃流在中，惟馨香祀。於薦於神，爰祗厥事。禮從多儀，以進為文。尊斝三獻，昭示孔勤。<BR><BR> </p><p>　　夏至，彤鼎酌獻，成安犧尊將將，徂基自堂。牲牷肥循，鼓鍾喤喤。肆予醴齊，椒馨飶香。韋來歆顧，天祚永昌。<BR><BR> </p><p>　　立秋，阜鼎酌獻，成安明德崇享，磬筦鏘鏘。鏗兮佩舉，峨冠齊莊。肆陳有序，承箱是將。其牲伊何？籩豆大房。<BR><BR> </p><p>　　秋分，皛鼎亞、終獻，成安神宮巍巍，庭燎有輝。聲諧備樂，物陳豐儀。清酤既載，酌言獻之。惟神醉止，韋來蕃釐。<BR><BR> </p><p>　　立冬，魁鼎迎神，凝安時運而冬，乃神玄冥。陰陽相推，豐年以成。越陳嘉肅，牡牢粢盛。來享來依，監於明誠。<BR><BR> </p><p>　　酌獻，成安罍之初登，其儀昭陳。罍之既稞，其香升聞。神心嘉止，於焉欣欣。貽我有年，穰穰其仁。<BR><BR> </p><p>　　冬至，寶鼎奠幣，明安秉心齊明，奉牡博碩。匏絲鏗陳，冠佩儼飾。其肆其將，明神來格。執奠維何？猗歟幣帛！</p>
<div class='pn'><p class='pre'>上一节：<a href='第八十七章-卷八十七-原文.html'>第八十七章-卷八十七</a></p><p class='next'>下一节：<a href='第八十九章-卷八十九-原文.html'>第八十九章-卷八十九</a></p></div></body>
</html>
