<!DOCTYPE html>
<html>
<head>
  <meta charset="UTF-8">
  <title>宋史-志-第九十章-卷九十-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-志<a href='../宋史.html#志'>：目录</a></p>
</div>
<div class='pn'><p class='pre'>上一节：<a href='第八十九章-卷八十九-原文.html'>第八十九章-卷八十九</a></p><p class='next'>下一节：<a href='第九十一章-卷九十一-原文.html'>第九十一章-卷九十一</a></p></div>
</div>

<h1>第九十章-卷九十<span style='font-size:small'> 原文</span></h1>
<p>樂章六祭太社太稷，祭風雨雷師，祭先農先蠶，親耕藉田，蠟祭，釋奠文宣王武成王，祭祚德廟，祭司中司命。<BR><BR> </p><p>　　景德祭社稷三首<BR><BR> </p><p>　　降神，靜安百穀蕃滋，麗乎下土。聿崇明祀，垂之千古。育物惟茂，粒民斯普。報本攸宜，國章咸睹。<BR><BR> </p><p>　　奠玉幣酌獻，嘉安於穆大祀，功利相宣。靈壇美報，歷代昭然。介以蕃祉。祚以豐年。土爰稼穡，允協民天。<BR><BR> </p><p>　　送神，靜安制幣犧齊，正辭無愧。樂以送之，畢其精意。<BR><BR> </p><p>　　景祐祀社稷三首<BR><BR> </p><p>　　迎神，寧安五祀之本，百貨何極？道著開闢，惠周動植。國崇美穀，民資力穡。奠獻惟寅，神靈來格。<BR><BR> </p><p>　　初獻升降，正安；太社、后土、太稷、后稷奠玉幣，並嘉安；奉俎，豐安。<span>[同前。]</span><BR><BR> </p><p>　　亞、終獻，文安；送神，寧安神之來兮，降茲下土。神之去兮，杳無處所。壇壝肅然，瘞幣徹俎。乃粒之功，冠於萬古。<BR><BR> </p><p>　　奉俎，豐安<span>[神州地祇、皇地祇與社稷通用。]</span>禮崇明禋，維馨斯酒，潔粢豐盛，殺時犉牡。齊莊嚴祗，升燎於槱。其報伊何？如山如阜。<BR><BR> </p><p>　　大觀祀社稷九首<BR><BR> </p><p>　　迎神，寧安<BR><BR> </p><p>　　黃鐘二奏惟土之尊，民食資焉。陰祀昭格，牲牢腥膻。有功於民，告其吉蠲。神之來享，雲車翩翩。<BR><BR> </p><p>　　太簇角二奏惟穀之神，函育無窮。百嘉蕃殖，民依厥功。嚴飭壇壝，威儀肅雍。神之來享，祈於登豐。<BR><BR> </p><p>　　姑洗徵二奏猗歟那歟，生養斯民！家給人足，時底熙純。祗嚴明禋，於薦苾芬。粢盛豐潔，神乃有聞。<BR><BR> </p><p>　　南呂羽二奏籩豆斯陳，三牲告幽。報本之禮，荅神之休。來歆芬香，豐登於秋。倉箱千萬，治符成周。<BR><BR> </p><p>　　初獻升降，正安崇崇廣壇，嚴恭祀事。威儀孔時，周旋進止。鏘若環珮，誠通於幽。相於農植，邦其咸休。<BR><BR> </p><p>　　奠幣，嘉安於嘻陰祀，封土惟崇。於時之吉，歆予鼓鐘。柔靜化光，人賴其功。陳茲量幣，百貨是隆。<BR><BR> </p><p>　　酌獻，嘉安坤元生物，功利相宣。蠲茲祀事，美報致虔。清酤芬如，靈壇巋然。酌尊奠觴，神其格焉！<BR><BR> </p><p>　　亞、終獻，文安薦嘉亶時，洋洋來格。載登茲壇，齊明維敕。神用居歆，順成農穡。其崇若墉，其比如櫛。<BR><BR> </p><p>　　送神，寧安尊罍芬香，威儀肅雍。靈心嘉止，洋洋交通。神歸降禧，年斯屢豐。倉箱千萬，慰予三農。<BR><BR> </p><p>　　紹興祀太社太稷十七首<BR><BR> </p><p>　　迎神用寧安<BR><BR> </p><p>　　函鐘為宮春社用。五祀之本，社稷有嚴。芟柞伊始，夫敢不虔。吉日惟戊，式薦豆籩。神其來格，用介有年！<BR><BR> </p><p>　　函鐘為宮<span>[秋社、臘用。]</span>功烈在民，誕受露雨。良耜既歌，乃揚帗舞。是奉是尊，厚禮斯舉。相其豐年，多稌多黍。<BR><BR> </p><p>　　太簇為角是尊是奉，茲率舊章。樂音純繹，薦溢圓方。情文備矣，神其迪嘗！永觀錫羨，多穡穰穰。<BR><BR> </p><p>　　姑洗為徵穀資土養，民賴穀生。功利之博，莫之與京。式嚴祠壇，因物薦誠。禮具樂奏，惟神顧歆。<BR><BR> </p><p>　　南呂為羽國主社稷，時祀有常。肅若舊典，報本不忘。粢盛豐潔，歌吟青黃。尊神倏來，百物賓將。<BR><BR> </p><p>　　盥洗，正安祭重齊肅，神格專精。沃洗於阼，涓潔著誠。清明鬯矣，熙事備成。以似以續，如坻如京。<BR><BR> </p><p>　　升壇，正安神地之道，粒食有先。歲謹祈報，禮嚴豆籩。降登裸薦。罔或不虔。以似以續，宜屢豐年。<BR><BR> </p><p>　　太社位奠玉幣，嘉安<span>[春秋太稷、土正、后稷通用。]</span>土發而祭，農祥是祈。籩豆加篚，典禮有彝。惟茲珪幣，用告肅祗。神靈降鑒，錫我繁釐。<BR><BR> </p><p>　　太社位奠玉幣，嘉安<span>[秋臘太稷、土正、后稷通用。]</span>赫赫媼神，稼穡是司。方是藉斂，報本攸宜。嘉壇建祀，玉帛陳儀。明靈昭格，以介蕃釐。<BR><BR> </p><p>　　還位，正安國主太祀，地道聿神。稷司百穀，利毓惟均。練日新吉，粢盛苾芬。神燕娭矣，福此下民。<BR><BR> </p><p>　　捧俎，豐安嘉承天和，黍稷翼翼。默相農功，繄神之德。俎實犧牲，舊章是式。嗣有豐年，我瘐維億。<BR><BR> </p><p>　　太社位酌獻，嘉安<span>[春社太稷、土正、后稷通用。]</span>封土崇祀，有烈在民。千載不昧，福此人群。洗爵奠斝，有酒其芬。神具醉止，愷樂欣欣。<BR><BR> </p><p>　　太社位酌獻，嘉安<span>[秋社臘太稷、正土、后稷通用。]</span>協氣嘉生，年穀順成。萬億及秭，如坻如京。奉時櫜牡，告於神明。歌此良耜，於昭德馨。<BR><BR> </p><p>　　亞、終獻，文安風雨時若，自天降康。稼穡滋殖，自神發祥。穀我婦子，豐年穰穰。報本嚴祀，齊明允臧。<BR><BR> </p><p>　　徹豆，娭安報本之禮，載於甲令。靈壇昭告，神既來聽。徹彼豆籩，精誠斯罄。實惟豐年，農夫之慶。<BR><BR> </p><p>　　送神，寧安乃粒烝民，功昭萬古。國有常祀，薦獻式敘。肅肅雍雍，舊章咸舉。神保聿歸，介我稷黍。<BR><BR> </p><p>　　望瘞，正安地載萬物，民資迺功。報本稱祀，太稷攸同。禮樂既備，訖埋愈恭。神其降嘏，時和歲豐。<BR><BR> </p><p>　　熙寧祭風師五首<BR><BR> </p><p>　　迎神，欣安飄颻而來，淅瀝而下。爰張其旂，爰整其駕。有豆有登，有兆有壇。弭旌柅輈，降止且安。<BR><BR> </p><p>　　升降，欽安盥帨於下，有盤有匜。饋酌於上，有登有彝。服容柔止，進退優止。即事寅恭，神其休止。<BR><BR> </p><p>　　奠幣，容安育我嘉生，神惠是仰。載致斯幣，庶幾用享。鼓之舞之，式繄爾神。錫福無疆，佑此下民。<BR><BR> </p><p>　　亞、終獻，雍安慄慄壇坫，載是豆觴。醇烈氤氳，普薦芬芳。酌之維宜，獻之維時。民有報侑，靈用安之。<BR><BR> </p><p>　　送神，欣安奠獻紛紛，靈心欣欣。超然而返，衆御如雲。其旋伊何？多黍多稌。其祥伊何？不愆厥敘。<BR><BR> </p><p>　　大觀祭風師六首<BR><BR> </p><p>　　降神，欣安羽旗雲車，飄颻自天。猗歟南箕，歆嘉升煙！牲餼粢盛，俎簋鉶籩。維神戾止，從空冷然。<BR><BR> </p><p>　　初獻升降，欽安明昭惟馨，威儀孔時。鏘鏘鳴佩，欽薦牲犧。惟恭惟祗，無愆無違。周旋中禮，肅恭委蛇。<BR><BR> </p><p>　　奠幣，容安吹噓於喁，披拂氤氳。衆竅咸作，潛運化鈞。恩大功豐，酬神維恭。嘉贈盈箱，於物有容。<BR><BR> </p><p>　　酌獻，雍安犧尊斯陳，清酤盈中。芬芬苾苾，馨香交通。明靈來思，歆我精衷。維千萬祀，品物芃芃。<BR><BR> </p><p>　　亞、終獻，雍安清酤洋洋，虔恭注茲。條鬯敷宣，神用歆之。尊罍靜嘉，金奏諧熙。於皇肆祀，休我群黎。<BR><BR> </p><p>　　送神，欣安窈冥無窮，肸蠁斯融。來終嘉薦，歸返遙空。惟神之歸，欣安導和。惟神之澤，於彼滂沱。<BR><BR> </p><p>　　雨師五首<BR><BR> </p><p>　　迎神，欣安神之無象，亦可思索。維雲陰陰，維風莫莫。降止壇宇，來顧芳馨。侑以鼓歌，薦此明誠。<BR><BR> </p><p>　　升降，欽安佩玉璆如，黼黻襜如。承神不懈，訖獲嘉虞。聖皇命祀，臣敢弗恭。凡爾在位，翼翼雍雍。<BR><BR> </p><p>　　奠幣，容安崇崇壇階，靈既降止。有嚴執奠，承祀茲始。明靈在天，式顧庶察。澤潤以時，永拂荒劄。<BR><BR> </p><p>　　酌獻，亞、終獻，雍安寅恭我神，惟上之使。俾成康年，民徯休祉。折俎既登，○酒既盈。匪薦是專，配以明誠。<BR><BR> </p><p>　　送神，欣安牲俎告徹，嘉樂休成。卒事有嚴，燕虞高靈。蕃我民人，育我稷黍。萬有千祀，承神之祐。<BR><BR> </p><p>　　紹興祭風師六首<BR><BR> </p><p>　　迎神，欣安夫物絪縕，神氣撓之。誰歟其司？維南之箕。俶哉明庶，我祀維時！我心孔勞，神其下來！<BR><BR> </p><p>　　初獻升降、盥洗，欽安神哉沛矣，厥靈載揚！揚靈如何？剡剡皇皇。我其承之，繩繩齊莊。往從鬱鬱，爰俠挾芳。<BR><BR> </p><p>　　奠幣，容安物之流形，甚畏瘥癘。八風平矣，嘉生以遂。絲縷之積，有量斯幣。惟本之報，匪物之貴。<BR><BR> </p><p>　　酌獻，雍安我求於神，無臭無聲。神之燕享，惟時專精。大磬在列，槱燎在庭。侑我桂酒，娭其以聽。<BR><BR> </p><p>　　亞、終獻禮有三祀，儀物視帝。神臨消搖，疇敢跛倚！重觴載申，百味孔旨。神兮樂康，荅我以祉。<BR><BR> </p><p>　　送神曲同迎神。荃其止乎？禗禗其容。奄橫四海，蹇莫之窮。時不驟得，禮焉有終。荃其行乎？餘心○○。<BR><BR> </p><p>　　雨師雷神七首<BR><BR> </p><p>　　迎神，欣安衆萬之託，動之潤之。昭格孔時，維神之依。冷然後先，肆我肯顧。是耶非耶？紛其來下。<BR><BR> </p><p>　　初獻盥洗、升降，欽安言言祠宮，爰考我禮。維西有罍，維東有洗。爰潔爰滌，載薦其醴。神在何斯？匪遠具邇。<BR><BR> </p><p>　　奠幣，容安霈兮隱兮，蹶其陰威。相我有終，胡寧不知！我幣有陳，我邸斯珪。豈維有陳，於以奠之。<BR><BR> </p><p>　　雨師位酌獻，雍安山川出雲，裔裔而縷。載霪載濛，其德乃溥。自古有年，胡然莫祖！無簡我觴，無怠我俎。<BR><BR> </p><p>　　雷神位酌獻<span>[曲同雨師。]</span>瞻彼南山，有虺其出。維蟄之奮，維癘之息。眷焉顧饗，在夏之日。觴豆匪報，皇忍忘德。<BR><BR> </p><p>　　亞、終獻<span>[曲同初獻。]</span>作解之德，形聲一兮。爰展獻侑，酌則三兮。我興有假，雲胡有私！下土是冒，庶其遠而。<BR><BR> </p><p>　　送神<span>[曲同迎神。]</span>陰旄載旋，鼓車其鞭。問神安歸？冥然而天。皇有正命，祀事孔蠲。其臨其歸，億萬斯年。<BR><BR> </p><p>　　雍熙享先農六首<span>[餘同祈穀。]</span><BR><BR> </p><p>　　降神，靜安先農播種，九穀務滋。靈壇致享，良耜陳儀。吉日惟亥，運屬純熙。樂之作矣，神其格思。<BR><BR> </p><p>　　奠玉幣，敷安親耕展祀，明靈來格。九有駿奔，百司庇職。獻奠肅肅，登降翼翼。祈彼豐穰，福流萬國。<BR><BR> </p><p>　　奉俎，豐安肅陳韶舞，祗薦犧牲。乃逆黃道，以率躬耕。<BR><BR> </p><p>　　亞獻，正安祀惟古典，食乃民天。歆茲潔祀，以應祈年。<BR><BR> </p><p>　　終獻，正安式陳芳薦，爰致虔誠。神其降鑒，永福黎甿。<BR><BR> </p><p>　　送神，靜安明禋紺壇，靈風肅然。登歌已闋，神馭將旋。道光帝籍，禮備公田。鑒茲躬稼，永賜豐年。<BR><BR> </p><p>　　明道親享先農十首<BR><BR> </p><p>　　迎神，靜安稼政之本，民食惟天。甫田兆歲，后稷其先。靈壇既祀，黛耜攸虔。乃聖能享，億萬斯年。<BR><BR> </p><p>　　皇帝升降，隆安冕服在御，壇壝有儀。陟降左右，天惟顯思。<BR><BR> </p><p>　　奠玉幣，嘉安將躬黛耜，先陟靈壇。嘉玉量幣，樂舉禮殫。神既至止，福亦和安。幹斯積詠，萬國多歡。<BR><BR> </p><p>　　奉俎，豐安將迎景福，乃薦嘉牲。籍於千畝，用此精誠。<BR><BR> </p><p>　　皇帝初獻，禧安雲罍已實，玉爵有舟。薦於靈籍，佇乃神休。<BR><BR> </p><p>　　飲福，禧安神既至享，福亦來酬。申錫純嘏，旨酒維柔。思文后稷，貽我來牟。子孫千億，丕荷天休。<BR><BR> </p><p>　　退文舞、進武舞，正安羽葆有奕，文武交相。周旋合度，福祿無疆。<BR><BR> </p><p>　　亞獻，正安豆籩雖薦，黍稷非馨。惠我豐歲，歆茲至誠。<BR><BR> </p><p>　　終獻，正安歆我嘉薦，錫我蕃禧。多黍多稌，如京如坻。<BR><BR> </p><p>　　送神，靜安獻終豆徹，禮備樂成。祠容肅肅，風馭冥冥。三時務本，一伐躬耕。人祗胥悅，祉福是膺。<BR><BR> </p><p>　　景祐享先農五首<BR><BR> </p><p>　　迎神，凝安在昔神農，首茲播殖。無有汙萊，盡為稼穡。乃粒斯民，實惟帝力。嘉薦令芳，佇瞻來格。<BR><BR> </p><p>　　升降，同安居德之厚，厥祀攸陳。土膏初脈，農事先春。鏗然金奏，儼若華紳。陟降於阼，福祿惟神。<BR><BR> </p><p>　　奠幣，明安農為政本，食乃民天。苾芬明祀，藨蓘良田。陳茲量幣，望彼豐年。茂介福祉，來欽吉蠲。<BR><BR> </p><p>　　酌獻，成安農祥晨正，平秩東作。倬彼大田，庤乃錢鎛。酒醴盈尊，金璆合樂。期茲萬年，充於六幕。<BR><BR> </p><p>　　送神，凝安務嗇之本，恤祀惟馨。神斯至止，降福攸寧。崇茲稼政，合於禮經。俎徹樂闋，邈仰回靈。<BR><BR> </p><p>　　先蠶六首<BR><BR> </p><p>　　迎神，明安生民之朔，衣皮而群。惟聖有作，被冒以文。禮樂以成，貴賤以分。欲報之德，金石諧均。<BR><BR> </p><p>　　升降，翊安掩抑笙簫，鏗谹金石。神來宴娭，嘉我休德。奉祀之臣，洗心翊翊。錫茲福禧，以惠四國。<BR><BR> </p><p>　　奠幣，娭安皇天降物，屢化若神。聖實先識，躬以教民。功被天下，為萬世文。幣以達志，庶幾徹聞。<BR><BR> </p><p>　　酌獻，美安夐哉聖神，成功微妙！迺袞迺裳，以供郊廟。百末旨酒，嘉觴自炤。靈徠宴饗，不嚬以笑。<BR><BR> </p><p>　　亞、終獻，惠安神之徠，駕蹌蹌。紫壇熙，燭夜光。會竽瑟，鳴毬琅。薦旨酒，雜蘭芳。佑明德，賜百祥。<BR><BR> </p><p>　　送神，祥安神之功兮，四海所宗。占五帝兮，莫與比崇。倏往來兮，旌旗容容。恭明祀兮，萬世無窮。<BR><BR> </p><p>　　紹興享先農十一首<BR><BR> </p><p>　　皇帝入內壝盥洗，隆安大事在祀，齊潔為先。既盥而升，奉以周旋。下觀而化，無敢不蠲。惟神降格，監厥精虔。<BR><BR> </p><p>　　迎神，靜安猗歟田祖，粒食之宗！世世仰德，青壇載崇。時惟后稷，躬稼同功。作配並祀，以詔無窮。<BR><BR> </p><p>　　神農、后稷位奠幣，嘉安制為量幣，厚意是將。求之以類，各因其方。於以奠之，精誠允彰。神其享止，惠我無疆。<BR><BR> </p><p>　　尚書奉俎，豐安柔毛剛鬣，或剝或烹。為俎孔碩，登薦厥誠。<BR><BR> </p><p>　　酌獻，禧安蠲滌醆斝，巾帨而升。挹彼注茲，酒醴維清。洋洋在上。享於克誠。神其孚佑，以厚民生。<BR><BR> </p><p>　　文舞退、武舞進，正安羽毛干戚，張弛則殊。進旅退旅，匪棘匪舒。<BR><BR> </p><p>　　亞獻，正安顯相祀事，濟濟鏘鏘。舉斝酌醴，神其允臧。<BR><BR> </p><p>　　終獻，正安殽覈維旅，酒醴維馨。於再於三，禮則有成。<BR><BR> </p><p>　　飲福，禧安幽明位異，施報理同。克恭明神，降福乃豐。我膺受之，來燕來崇。豈伊專享，於彼三農。<BR><BR> </p><p>　　徹豆，歆安莫重於祭，非禮不成。籩豆有踐，爾殽既馨。神具醉止，薦以齊明。贊徹孔時，釐事斯成。<BR><BR> </p><p>　　送神，靜安神之來止，風駛雲翔。神之旋歸，有迎有將。歌以送之，磬管鏘鏘。何以惠民？豐年穰穰。<BR><BR> </p><p>　　親耕藉田七首<BR><BR> </p><p>　　皇帝出大次，乾安勤勞稼穡，必躬必親。為藉千畝，以教導民。帝出乎震，時惟上春。天顏咫尺，望之如雲。<BR><BR> </p><p>　　親耕元辰既擇，禮備樂成。洪縻在手，祗飾專精。三推一伐，端冕朱紘。靡辭染屨，以示黎甿。<BR><BR> </p><p>　　升壇方壇屹立，陛級而登。玉色下照，臨觀耦耕。萬目咸睹，如日之升。成規成矩，百祿是膺。<BR><BR> </p><p>　　公卿耕藉群公顯相，奉事齋莊。率時農夫，舉耜載揚。播厥百穀。以佑我皇。多黍多稌，丕應農祥。<BR><BR> </p><p>　　群官耕藉畟畟良耜，我田既臧。土膏其動，春日載陽。執事有恪，於此中邦。農夫之慶，棲畝餘糧。<BR><BR> </p><p>　　降壇肇新帝藉，率我農人。三推終畝，祗事咸均。陟降孔時，粲然有文。受天之祜，多稼如雲。<BR><BR> </p><p>　　歸大次教民稼穡，不令而行。進退有度，琚瑀鏘鳴。言還熉幄，禮則告成。帝命率育，明德惟馨。<BR><BR> </p><p>　　紹興祀先農攝事七首<BR><BR> </p><p>　　迎神，凝安青陽開動，土膏脈起。日練吉亥，為農祈祉。典秩增峻，儀物具美。幄光熉黃，庶幾戾止。<BR><BR> </p><p>　　初獻升殿，同安<span>[盥洗同。]</span>率職咸蒞，禮容睟然。澡身端意，陟降靡愆。神心嘉虞，享茲潔蠲。敷錫純佑，屢登豐年。<BR><BR> </p><p>　　奠幣，明安靈斿載臨，見光陳贄。有嚴篚實，式將純意。肸蠁既接，禮行有次。神兮安留，歆我禋祀。<BR><BR> </p><p>　　神農位酌獻，成安耒耜之教，帝實開先。致養垂利，古今民天。嘉薦報本，於以祈年。誠格和應，神娭福延。<BR><BR> </p><p>　　後稷位酌獻，成安有周膺曆，實起後稷。相時神功，率由稼穡。振古稱祀，先農並食，阜我昌我，時萬時億。<BR><BR> </p><p>　　亞、終獻，同安旨具百味，酌備三疇。貳觴既畢，禮洽意周。庶幾嘉享，格神之幽。相我穡事，錫以有秋。<BR><BR> </p><p>　　送神，凝安熙事成兮，始終潔齊。籩豆徹兮，撙節靡垂。靈有嘉兮，降福孔皆。飄然逝兮，我心孔懷。<BR><BR> </p><p>　　祀先蠶六首<BR><BR> </p><p>　　迎神，明安功被寰宇，○蟲之靈。有神司之，以生以成。典禮有初，祀事講明。孔蓋翠旌，降集於庭。<BR><BR> </p><p>　　初獻盥洗、升殿，翊安降同。靈修戾止，詔以毛血。既盥而帨，尊爵蠲潔。金石諧宛，登降有節。宜顧享鄉，情文不越。<BR><BR> </p><p>　　奠幣，娛安化日初長，時當暮春。蠶事方興，惟后惟嬪。絲纊御冬，殘生濟人。敢忘報本，篚幣是陳。<BR><BR> </p><p>　　酌獻，美安盛服承祀，出自公桑。衣不羽皮，利及萬方。百味旨酒，有飶其香。神其歆止，洋洋在傍。<BR><BR> </p><p>　　亞、終獻，惠安日吉辰良，禮備樂作。精誠內孚，俎豆交錯。升歌清越，侑此三爵。黎民不寒，幽顯同樂。<BR><BR> </p><p>　　送神，祥安神之來矣，靈風肅然。雲胡不留？歸旐有翩。乃舉舊典，歲以告虔。降福我邦，於萬斯年。<BR><BR> </p><p>　　景德蠟祭百神三首<BR><BR> </p><p>　　降神，高安百物蕃阜，四方順成。通其八蠟，合乃嘉平。旨酒斯醇，大庖孔盈。萬靈來格，威儀以成。<BR><BR> </p><p>　　奠玉幣酌獻，嘉安肅肅靈壇，昭昭上天，潔粢豐盛，以享以虔。百神咸萃，六樂斯縣。介茲景福，期於百年。<BR><BR> </p><p>　　送神，高安來顧來享，禮成樂備。靈馭翩翩，雲行雨施。<BR><BR> </p><p>　　熙寧蠟祭十三首<BR><BR> </p><p>　　東、西郊降神，熙安天錫康年，四方順成。乃通蠟祭，索享於明。金石四作，羽旄翠旌。神來宴娭，澤被群生。<BR><BR> </p><p>　　升降，肅安惟蠟有祭，報神之功。合聚萬物，來享來宗。承詔攝事，不忘肅雍。靈之格思，福祿來崇。<BR><BR> </p><p>　　奠幣，欽安穰穰豐年，繄侯休德。帥承天和，欽象古則。嘉玉量幣，奠容翼翼。靈施暨民，罔有終極。<BR><BR> </p><p>　　奉俎，承安禮崇明祀，必先成民。奉牲以告，備腯其均。炮炙芬芬。俎豆莘莘。錫之純嘏，以佑斯人。<BR><BR> </p><p>　　酌獻，懌安秩秩禮文，為壇四方。嘉栗旨酒，百神迪嘗。敷與萬物，既阜既昌。伊樂厥福，傳世無疆。<BR><BR> </p><p>　　亞、終獻，慶安禮文備矣，肅肅無譁。金石諧節，圭璧光華。粢以告豐，醴以告嘉。錫茲福祉，以澤幽遐。<BR><BR> </p><p>　　送神，宣安靈之來下，擴景乘光。靈之迴御，景龍以驤。鑒我休德，降嘏產祥。大田多稼，以惠無疆。<BR><BR> </p><p>　　南、北方迎神，簡安美若休德，民和歲豐。稼穡雲施，其積如墉。惠我四國，先嗇之功。祭之百種，來享來宗。<BR><BR> </p><p>　　升降，穆安皇皇靈德，經緯萬方。承詔攝事，陟降以莊。高冠岌峨，長佩鏘洋。嘉承神貺，令聞不忘。<BR><BR> </p><p>　　奠幣，嘉安於穆明祀，莫如報功。靈之利澤，惠我無窮。齋以滌志，幣以達衷。撫寧四極，永錫登豐。<BR><BR> </p><p>　　酌獻，禔安英英禮文，既備而全。嚴嚴四郊，屹屹紫壇。百末旨酒，其馨若蘭。何以畀民？既壽而安。<BR><BR> </p><p>　　亞、終獻，曼安林林生民，含哺而嬉。教之稼穡，實神之為。圖報厚德，萬祀無期。以假以享，錫我繁禧。<BR><BR> </p><p>　　送神，成安嘉薦芳美，靈來宴娭。斿車結雲，若風馬馳。既至而喜，錫我蕃禧。嘉承天貺，曼壽無期。<BR><BR> </p><p>　　大觀蠟祭二首<BR><BR> </p><p>　　東郊亞、終獻，慶安震乘春陽，仁司生殖。錫我歲豐，襄我民力。誰其尸之？宗子先嗇。億萬斯年，懷神罔極。<BR><BR> </p><p>　　南郊升降，穆安穆如薰風，敷舒文藻。氣蒸消除，豐予黍稻。神之聽之，鐘鼓咸考。於萬斯年，惟皇之報。<BR><BR> </p><p>　　紹興以後蠟祭四十二首<BR><BR> </p><p>　　東方百神降神，熙安<BR><BR> </p><p>　　圜鐘為宮玄冥凌厲，歲聿其周。天地閉藏，農且息休。古為蠟禮，伊耆肇修。爰薦飶馨，以迓飆斿。<BR><BR> </p><p>　　黃鐘為角惟大明尊，實首三辰。功赫庶物，光被廣輪。歲方索享，咸秩群神。靈斿來下，尸此明禋。<BR><BR> </p><p>　　太簇為徵三時不害，四方順成。酬功報始，以我齋明。豳頌土鼓，樂此嘉平。降祥幅員，惠於函生。<BR><BR> </p><p>　　姑洗為羽日昱乎晝，容光必照。肸蠁之交，惟人所召。有監在下，視茲升燎。肅若其承，雲駢星曜。<BR><BR> </p><p>　　初獻升降，肅安禮儀告具，心儼容莊。工歌屢奏，聲和義章。崇壇陟降，濟濟蹌蹌。靈光共仰，嘉薦芬芳。<BR><BR> </p><p>　　大明位奠玉幣，欽安晨曦未融，天宇澄穆。有虔秉誠，將以幣玉。如在左右，罔不祗肅。神兮安留，錫以祉福。<BR><BR> </p><p>　　帝神農氏位奠幣<span>[曲同大明。]</span>農為政本，食乃民天。神農氏作，民始力田。先嗇之配，禮報則然。有幣將之，維以告虔。<BR><BR> </p><p>　　後稷氏位奠幣<span>[曲同大明。]</span>播種之功，時惟后稷。推以配天，莫匪爾極。崇侑清祀，是為司嗇。陳幣奠將，永祚王國。<BR><BR> </p><p>　　奉俎，承安享以精禋，馨非稷黍。工祝致告，孔碩為俎。執事駿奔，繩繩具舉。神之嘉虞，介福是與。<BR><BR> </p><p>　　大明位酌獻，擇安肇禋備祀，教民美報，時和歲豐，奉醴以告。惟照臨功，等於載燾。酌獻雲初，明神所勞。<BR><BR> </p><p>　　神農位酌獻<span>[曲同大明。]</span>惟酒欣欣，惟神冥冥。是顧是享，來燕來寧。耒耜之利，神所肇興。萬世永賴，無斁其承。<BR><BR> </p><p>　　後稷位酌獻<span>[曲同大明。]</span>釋之蒸之，為酒為醴。推本所由，於焉洽禮。周邦開基，邰家是啟。獻茲嘉觴。拜下首稽。<BR><BR> </p><p>　　亞、終獻，慶安申以貳觴，百味且旨。禮告三終，神具醉止。旌容騎遝，揚光紛委。降福穰穰，被大豐美。<BR><BR> </p><p>　　送神，宣安禮樂既成，神保聿歸。言歸何所？地紀天維。豈惟屢豐，嗣歲所祈。億萬斯年，神來燕娭。<BR><BR> </p><p>　　西方百神降神，熙安<BR><BR> </p><p>　　圜鐘為宮玄冬肇祀，始於伊耆。歲事聿成，庸荅蕃釐。眷言西顧，匪神司之。歸功爾神，翩其下來。<BR><BR> </p><p>　　黃鐘為角魄生自西，照望太陽。下暨諸神，貺施萬方。節適風雨，富我囷箱。共承嘉祀，惟以迪嘗。<BR><BR> </p><p>　　太簇為徵神罔小大，奠方茲土。祭列坊墉，禮迨貓虎。有功斯民，祀乃其所。非稷馨香，厥福周溥。<BR><BR> </p><p>　　姑洗為羽豐年穰穰，美芳職職。籩豆方圓，其儀孔碩。風馬在御，雲車載飭。來顧來享，維俟休德。<BR><BR> </p><p>　　初獻升降，肅安盥獻恭莊，燎煙芬酷，載陟載降，禮容可度。欽惟爾神，上下肅肅。成我稷黍，鑒此牲玉。<BR><BR> </p><p>　　夜明位奠玉幣，欽安穆穆太陰，禮嚴姊事。璧玉華光，推以槥對。十二周天，歲乃有終。盡我備物，莫報元功。<BR><BR> </p><p>　　神農位奠幣<span>[曲同夜明。]</span>耒耜肇興，白神農氏。稼穡滋殖，為農者始。作配明祀，奠以告虔。萬世佃漁，帝功卓然。<BR><BR> </p><p>　　後稷位奠幣曲同夜明。明明周祖，惟民之恤。播種為教，下民乃粒，曾是索饗，而匪先公。萬物難報，阡陌之功。<BR><BR> </p><p>　　奉俎，承安時和歲登，物亡疾瘯。實俎間膏，報神之福。匪神之福，曷成且豐！肥腯咸有，惟神之功！<BR><BR> </p><p>　　夜明位酌獻，擇安除壇西郊，坎其擊鼓。百靈至止，結璘作主。秬鬯湛淡，玉斝觩。是謂嘉德，神其安留。<BR><BR> </p><p>　　神農位酌獻<span>[曲同夜明。]</span>蕩蕩鴻明，稱秩群祀。配以昔帝，式重農事。潔我圭瓚，黃流在中。靈其鑒茲。肸蠁豐融。<BR><BR> </p><p>　　后稷位酌獻曲同夜明。歲十二月，祀有常典。登列司嗇，言反其本。酌彼泰尊，百末蘭生。承神嘉虞。繄此德馨。<BR><BR> </p><p>　　亞、終獻，慶安歌磬臚驩，膋蕭激香。飆御奄留，申以貳觴。相與震澹，告靈其醉。庶幾聽之，成我熙事。<BR><BR> </p><p>　　送神，宣安禮備樂成，澹然將歸。其留消搖，象輿已轙。偃蹇欲驤，羽毛紛委。忽乘杳冥，遺此福祉。<BR><BR> </p><p>　　南方百神迎神，簡安維物之精，散乎太空。維索之饗，合聚而同。乃擊土鼓，於歲之終。格彼幽矣，肸蠁其通。<BR><BR> </p><p>　　初獻盥洗、升降，穆安有帨其新，有匜其潔。言念清祀，弗簡弗褻。誠意既交，品物斯列。是用告虔。靡神不說。<BR><BR> </p><p>　　奠幣，吉安百室機杼，衣褐具宜。民以卒歲，神實惠之。言舉祀典，荅神之釐。有篚斯陳。振古如茲。<BR><BR> </p><p>　　神農位酌獻，穆安肇降生民，有不粒食。維時神農，乃為先嗇。爾耒爾耨，云誰之因。酌以汙尊，我思古人。<BR><BR> </p><p>　　后稷位酌獻，穆安維后之功，配天其大。祀而稷之，萬世如在。黃冠野服，駿奔皇皇。自古有年，神其降康。<BR><BR> </p><p>　　亞、終獻，曼安豐年孔多，百禮以洽。匪極神歡，何以昭荅！載酌之酒，用申其勤。神具醉止，與物交欣。<BR><BR> </p><p>　　送神，成安卒爵樂闋，禮儀告備。神保聿歸，敢以辭致。順成之方，其蠟乃通。自今以始，八方攸同。<BR><BR> </p><p>　　北方百神迎神，簡安蕩蕩閫決，氣清泬寥。彷彿象輿，麗於穹霄。蹇其來下，肅然風飄。神乎安留，於焉消搖。<BR><BR> </p><p>　　初獻盥洗、升降，穆安齊誠揭虔，敬恭祀事。維儼之容，維潔之器。雍雍樂成，肅肅禮備。神其燕娭，錫祉庶類。<BR><BR> </p><p>　　奠幣，吉安配位同。神宅於幽，眑眑沈沈。至和塞明，考我德音。神聽靜嘉，儼乎若臨。幣以薦誠，敢有弗欽。<BR><BR> </p><p>　　神農氏位酌獻，禔安先嗇之功，神實稱首。以耜以耒，俶載南畝。列籍皇墳，億世是守。何以為報？爰潔茲酒。<BR><BR> </p><p>　　后稷氏位酌獻，禔安煌煌后稷，實配於天。司嗇作稼，民以有年。匪神之私，歲以醴告。酌彼泰尊，於德之報。<BR><BR> </p><p>　　亞、終獻，曼安蘭生百末，申以貳觴。神具醉止，爛其容光。遺我豐年，萬億及秭。俾民驩康，以洽百禮。<BR><BR> </p><p>　　送神，成安靈之來兮，虯龍遝遝。下土光景，憑陵閶闔。靈之旋兮，羽衙委蛇。偃蹇高驤，遺此蕃釐。<BR><BR> </p><p>　　景祐祭文宣王廟六首<BR><BR> </p><p>　　迎神，凝安大哉至聖，文教之宗！紀綱王化，丕變民風。常祀有秩，備物有容。神其格思，是仰是崇。<BR><BR> </p><p>　　初獻升降，同安右文興化，憲古師今。明祀有典，吉日惟丁。豐犧在俎，雅奏來庭。周旋陟降，福祉是膺。<BR><BR> </p><p>　　奠幣，明安一王垂法，千古作程。有儀可仰，無德而名。齊以滌志，幣以達誠。禮容合度，黍稷非馨。<BR><BR> </p><p>　　酌獻，成安自天生聖，垂範百王。恪恭明祀，陟降上庠。酌彼醇旨，薦此令芳。三獻成禮，率由舊章。<BR><BR> </p><p>　　飲福，綏安犧象在前，豆籩在列。以享以薦，既芬既潔。禮成樂備，人和神悅。祭則受福，率遵無越。<BR><BR> </p><p>　　兗國公配位酌獻，成安哲宗朝增此一曲。無疆之祀，配侑可宗。事舉以類，與享其從。嘉栗旨酒，登薦惟恭。降此遐福，令儀肅雍。<BR><BR> </p><p>　　送神，凝安肅肅庠序，祀事惟明。大哉宣父，將聖多能！歆馨肸蠁，迴馭凌兢。祭容斯畢，百福是膺。<BR><BR> </p><p>　　大觀三年釋奠六首<BR><BR> </p><p>　　迎神，凝安仰之彌高，鑽之彌堅。於昭斯文，被於萬年。峨峨膠庠，神其來止。思報無窮，敢忘於始。<BR><BR> </p><p>　　升降，同安生民以來，道莫與京。温良恭儉，惟神惟明。我潔尊罍，陳茲芹藻。言升言旋，式崇斯教。<BR><BR> </p><p>　　奠幣，明安於論鼓鐘，於茲西雍。粢盛肥碩，有顯其容。其容洋洋，咸瞻象設。幣以達誠，歆我明潔。<BR><BR> </p><p>　　酌獻，成安道德淵源，斯文之宗。功名糠秕，素王之風。碩兮斯牲，芬兮斯酒。綏我無疆，與天為久。<BR><BR> </p><p>　　配位酌獻，成安儼然冠纓，崇然廟庭。百王承祀，涓辰惟丁。於牲於醑，其從予享。與聖為徒，其德不爽。<BR><BR> </p><p>　　送神，凝安肅莊紳緌，吉蠲牲犧。於皇明祀，薦登惟時。神之來兮，肸蠁之隨。神之去兮，休嘉之貽。<BR><BR> </p><p>　　大晟府擬撰釋奠十四首<BR><BR> </p><p>　　迎神，凝安<BR><BR> </p><p>　　黃鐘為宮大哉宣聖，道德尊崇！維持王化，斯民是宗。典祀有常，精純並隆。神其來格，於昭盛容。<BR><BR> </p><p>　　大呂為角生而知之，有教無私。成均之祀，威儀孔時。維茲初丁，潔我盛粢。永適其道，萬世之師。<BR><BR> </p><p>　　太簇為徵巍巍堂堂，其道如天。清明之象，應物而然。時維上丁，備物薦誠。維新禮典，樂諧中聲。<BR><BR> </p><p>　　應鐘為羽聖王生知，闡乃儒規。詩書文教，萬世昭垂。良日惟丁，靈承不爽。揭此精虔，神其來享。<BR><BR> </p><p>　　初獻盥洗，同安右文興化，憲古師經。明祀有典，吉日惟丁。豐犧在俎，雅奏在庭。周旋陟降，福祉是膺。<BR><BR> </p><p>　　升殿，同安誕興斯文，經天緯地。功加於民，實千萬世。笙鏞和鳴，粢盛豐備。肅肅降登，歆茲秩祀。<BR><BR> </p><p>　　奠幣，明安自生民來，誰底其盛！惟王神明，度越前聖。粢幣具成，禮容斯稱。黍稷非馨，惟神之聽。<BR><BR> </p><p>　　奉俎，豐安道同乎天，人倫之至。有饗無窮，其興萬世。既潔斯牲，粢明醑旨。不懈以忱，神之來暨。<BR><BR> </p><p>　　文宣王位酌獻，成安大哉聖王，實天生德！作樂以崇，時祀無斁。清酤惟馨，嘉牲孔碩。薦羞神明，庶幾昭格。<BR><BR> </p><p>　　兗國公位酌獻，成安庶幾屢空，淵源深矣。亞聖宣猷，百世宜祀。吉蠲斯辰，昭陳尊簋。旨酒欣欣，神其來止。<BR><BR> </p><p>　　鄒國公位酌獻，成安道之由興，於皇宣聖。惟公之傳，人知趨正。與享在堂，情文實稱。萬年承休，假哉天命。<BR><BR> </p><p>　　亞、終獻用文安百王宗師，生民物軌。瞻之洋洋，神其寧止。酌彼金罍，惟清且旨。登獻惟三，於嘻成禮。<BR><BR> </p><p>　　徹豆，娛安犧象在前，豆籩在列。以饗以薦，既芬既潔。禮成樂備，人和神悅。祭則受福，率遵無越。<BR><BR> </p><p>　　送神，凝安有嚴學宮，四方來宗。恪恭祀事，威儀雍雍。歆茲惟馨，飆馭旋復。明禋斯畢，咸膺百福。<BR><BR> </p><p>　　景祐釋奠武成王六首<BR><BR> </p><p>　　迎神，凝安維師尚父，四履分封。靈神峻密，祀事寅恭。蕭薌祗薦，飆馭排空。如几如式，福祿來崇。<BR><BR> </p><p>　　太尉升降，同安上公攝事，袞服斯皇。禮容濟濟，佩響鏘鏘。靈斿惚恍，嘉薦令芳。神具醉止，降福穰穰。<BR><BR> </p><p>　　奠幣，明安四嶽之裔，涼彼武王。發揚蹈厲，周室用昌。追封廟食，簡冊增芳。升幣以奠，磬管鏘鏘。<BR><BR> </p><p>　　酌獻，成安獵渭之陽，理冥嘉應。非龍非虎，聿求元聖。平易近民，五月報政。祀典之宗，於斯為盛。<BR><BR> </p><p>　　飲福，綏安神機經武，隆周之寓。表海分封，邁燕超魯。耽耽廟貌，俎豆有序。薦福邦家，維師尚父。<BR><BR> </p><p>　　送神，凝安聖朝稽古，崇茲武經。禮交樂舉，於神之庭。嘉栗旨酒，既饗芳馨。永嚴列象，劍舄簪纓。<BR><BR> </p><p>　　熙寧祀武成王一首<BR><BR> </p><p>　　初獻升降，同安武德洸洸，日靖四方。百王所祀，休有烈光。命官攝事，佩玉鏘鏘。思皇多祜，以惠無疆。<BR><BR> </p><p>　　大觀祀武成王一首<BR><BR> </p><p>　　酌獻，成安涼彼周王，君臣相遇。終謀其成，諸侯來許。洋洋神靈，尊載酒醑。新聲為侑，笙簫備舉。<BR><BR> </p><p>　　紹興釋奠武成王七首<BR><BR> </p><p>　　迎神，凝安姑洗為宮於赫烈武，光昭古今。載嚴祀事，敕備惟欽。既潔其牲，既諧其音。神之格思，來顧來歆。<BR><BR> </p><p>　　初獻升殿，同安肅肅廟中，有嚴階戚。匪棘匪徐，進退可則。冕服是儀，環珮有節。神之鑒觀，率履不越。<BR><BR> </p><p>　　奠幣，明安祀率舊典，禮崇駿功。齊明衷正，肸蠁豐融。量幣肅備，周旋鞠躬。神其昭受，幽贊無窮。<BR><BR> </p><p>　　正位酌獻，成安赫赫尚父，時維鷹揚。神潛韜略，襟抱帝王。談笑致主，竹帛流芳。國有嚴祀，載稽典常。<BR><BR> </p><p>　　留侯位酌獻眷彼留侯，奇籌贊漢。依乘風雲，勒成功旦。克配明禋，儀刑有煥。英氣如生，來格來衎。<BR><BR> </p><p>　　亞、終獻，正安道助文德，言為世師。功名不泯，祀事無遺。旨酒惟馨，具醉在茲。有嘉累獻，神其燕娭。<BR><BR> </p><p>　　送神日惟上戊，神顧精純。禮備三獻，樂成七均。奄留洋洋，流福無垠。言還恍惚，空想如存。<BR><BR> </p><p>　　紹興祀祚德廟八首<BR><BR> </p><p>　　迎神，凝安姑洗為宮匿孤立後，惟義惟忠。昔者神考，追錄乃功。祀典載加，進爵錫公。神兮降格，尚鑒褒崇。<BR><BR> </p><p>　　初獻升降，同安廟宇更新，輪奐豐敞。神靈如在，英姿颯爽。執事進趨，降升俛仰。威儀翼翼，虔祈歆饗。<BR><BR> </p><p>　　奠幣，明安牲薦碩大，幣致精純。聿升祀事，茲用兼陳。箱篚既實，奠獻惟寅。饗我至意，福祿來成。<BR><BR> </p><p>　　強濟公位酌獻，成安以身託孤，實惟死友。撫嫗長之，若父若母。潛授於韓，克興厥後。崇廟以獻，德侈報厚。<BR><BR> </p><p>　　英略公位酌獻，成安立孤固難，死亦匪易。義輕一身，開先趙嗣。肅穆廟貌，烈有餘氣。式旋嘉薦，昭哉祀事！<BR><BR> </p><p>　　啟佑公位酌獻，成安於皇時宋，永祚有基。始繄覆護，扶而立之。敢忘昭荅，牲分酒釃。靈其燕饗，益相本支。<BR><BR> </p><p>　　亞、終獻用正安眑眑靈宇，神安且翔。三哲鼎峙，中薦嘉觴。凜若義氣，千載彌光。猗其祐之，錫羨無疆。<BR><BR> </p><p>　　送神，凝安禮樂云備，畢觴爾神。翊翊音送，轙輿若聞。駕言歸兮，靈斿結雲。祚我千億，介福來臻。<BR><BR> </p><p>　　司中司命五首<BR><BR> </p><p>　　迎神，欣安冠峨峨兮，服章蕤蕤。靈來下兮，進止委蛇。我涓我壇，我潔我俎。降輿卻旌，於茲享御。<BR><BR> </p><p>　　升降，欽安紳緌舒舒，佩環鏗鏗。陟降上下，壇燎光明。有盥於罍，有帨於巾。不吳不敖，庶以安神。<BR><BR> </p><p>　　奠幣，容安我誠既潔，我豆既豐。神來降期，有儼其容。薦此嘉幣，肅肅雍雍。何以侑之？於樂鼓鐘。<BR><BR> </p><p>　　酌獻，雍安酌茲旨酒，既盈且芬。式用來歆，衎衎熏熏。何以寧神？薦有嘉籩。何以錫民？曰惟豐年。<BR><BR> </p><p>　　送神，欣安雲兮飄飄，風兮稜稜。飆馭返空，杲日來升。歸旆揚揚，衆樂鏘鏘。我神式懽，惠我嘉祥。<BR><BR> </p><p>　　五龍六首<BR><BR> </p><p>　　迎神，禧安神之智兮，躍漢潛幽。欲豢擾兮，無董與劉。陳金石兮，佐侑牢羞。庶燕享兮，澤應民求。<BR><BR> </p><p>　　升降，雅安靈之至兮，逸駕騰驤。噓雲吸氣，承祀日光。展詩鳴律，肅莊琳琅。何以膺神？貺惠無疆。<BR><BR> </p><p>　　奠幣，文安維靈德兮，變化不常。沛天澤兮，周流八荒。奠嘉幣兮，肅雍不忘。永佑民兮，錫以豐穰。<BR><BR> </p><p>　　酌獻，愷安練吉日兮，進神之堂。牲既陳兮，粢盛既香。奠桂酒兮，容與嘉觴。靈安留兮，錫我福祥。<BR><BR> </p><p>　　亞、終獻，嘉安明明天子，禮文咸秩。矧神之功，橫被九域。雲施稱民，物產滋殖。嘉承惠和，罔有終極。<BR><BR> </p><p>　　送神，登安靈之來下，以雨先驅。靈之旋馭，五雲結車。操環應夏，發匣瑞虞。真人在御，來獻珍符。</p>
<div class='pn'><p class='pre'>上一节：<a href='第八十九章-卷八十九-原文.html'>第八十九章-卷八十九</a></p><p class='next'>下一节：<a href='第九十一章-卷九十一-原文.html'>第九十一章-卷九十一</a></p></div></body>
</html>
