<!DOCTYPE html>
<html>
<head>
  <meta charset="UTF-8">
  <title>宋史-志-第八十九章-卷八十九-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-志<a href='../宋史.html#志'>：目录</a></p>
</div>
<div class='pn'><p class='pre'>上一节：<a href='第八十八章-卷八十八-原文.html'>第八十八章-卷八十八</a></p><p class='next'>下一节：<a href='第九十章-卷九十-原文.html'>第九十章-卷九十</a></p></div>
</div>

<h1>第八十九章-卷八十九<span style='font-size:small'> 原文</span></h1>
<p>樂章五祀嶽鎮海瀆，祀大火，祀大辰<BR><BR> </p><p>　　大中祥符五嶽加帝號祭告八首<BR><BR> </p><p>　　迎神，靜安鐘石既作，俎豆在前。雲旗飛揚，神光肅然。當駕飆欻，來乎青圓。言備縟禮，享茲吉蠲。<BR><BR> </p><p>　　冊入門，正安節彼喬嶽，神明之府。秩秩威儀，肅肅靈宇。懿號克崇，庶物咸睹。帝籍升名，式綏九土。<BR><BR> </p><p>　　酌獻東嶽，嘉安節彼岱宗，有嚴廟貌。惟辟奉天，依神設教。帝典焜煌，嘉薦普淖。至靈格思，殊祥是效。<BR><BR> </p><p>　　南嶽作鎮炎夏，畜茲靈光。敷與萬物，既阜既昌。爰刻温玉，式薦徽章。昭嘏神意，福熙穰穰。<BR><BR> </p><p>　　西嶽瞻言太華，奠芳作鎮。典冊是膺，等威以峻。上公奉儀，祀宗薦信。介祉萬邦，永配坤順。<BR><BR> </p><p>　　北嶽仰止靈嶽，鎮於朔方。增崇懿號，度越彝章。祗薦嘉樂，式陳令芳。永資純佑，國祚蕃昌。<BR><BR> </p><p>　　中嶽巖巖神嶽，作鎮中央。肅奉徽冊，尊名孔章。聿降飆駕，載獻蘭觴。熙事允洽，寶祚彌昌。<BR><BR> </p><p>　　送神，靜安祗薦鴻名，寅威明祀。有楚之儀，如在之祭。奠獻既終，禮容克備。神鑒孔昭，福禧來暨。<BR><BR> </p><p>　　天安殿冊封五嶽帝一首<BR><BR> </p><p>　　冊出入，正安名嶽奠方，帝儀克舉。吉日惟良，九賓咸旅。温玉鏤文，纁裳正寧。禮備樂成，篤神之祜。<BR><BR> </p><p>　　熙寧望祭嶽鎮海瀆十七首<BR><BR> </p><p>　　東望迎神，凝安盛德惟木，勾芒御神。沂岱淮海，厥功在民。爰熙壇坎，裒對庶神。於以歆格，靈貽具臻。<BR><BR> </p><p>　　升降，同安紳韠襜兮，玉珮蕊兮。於我將事，神燕喜兮。帝命望祀，敢有不共。往返於位，肅肅雍雍。<BR><BR> </p><p>　　奠玉幣，明安祀以崇德，幣則有儀。肅我將事，登降孔時。精明純潔，罔有弗祗。史辭無愧，神用來娭。<BR><BR> </p><p>　　酌獻，成安肇茲東土，含潤無疆。維時發春，喜薦令芳。祭用薶沈，順性含藏。不涸不童，誕降祺祥。<BR><BR> </p><p>　　送神，凝安神之至止，熙壇為春。神之將歸，旂服振振。欻兮回飆，窅兮旋雲。祐於東方，永施厥仁。<BR><BR> </p><p>　　南望迎神，凝安嵩嵇衡霍，暨厥海江。時維長養，惠我南邦。肆嚴牲幣，神式來降。以侑以妥，百福是龐。<BR><BR> </p><p>　　酌獻，成安景風應律，朱鳥開辰。肅肅明祀，嘉籩列陳。牲用牷物，樂奏蕤賓。克綏永福，祐此下民。<BR><BR> </p><p>　　送神，凝安鼓鐘云云，吹管伊伊。神既醉飽，曰送言歸。山有厚藏，水有靈德。物其永依，往奠炎宅。<BR><BR> </p><p>　　中望迎神，凝安維土作德，維帝御行。含養載育，萬物以成。有嚴祀典，薦我德馨。神其歆止，永用億寧。<BR><BR> </p><p>　　酌獻，成安高廣融結，實維中央。宣氣報功，利彼一方。坎壇以祀，六樂鏘鏘。靈其有喜，酌以大璋。<BR><BR> </p><p>　　送神，凝安言旋其處，以奠中域。無替厥靈，四方是則。神永不息，祀永不愆。以享以報，於萬斯年。<BR><BR> </p><p>　　西望迎神，凝安品物順說，時司金行。於郊迎氣，以望庶靈。雅歌維樂，圭薦惟牲。作民之祉，永相厥成。<BR><BR> </p><p>　　酌獻，成安西顥沆碭，執矩司秋。諏言協靈，時祀孔修。禮有薦獻，爰視公侯。秩而祭之，百福是遒。<BR><BR> </p><p>　　送神，凝安我樂我神，簋俎腥饔。曰神之還，西土是宮。於蕃禽魚，於衍草木。富我藪隰，滋我高陸。<BR><BR> </p><p>　　北望迎神，凝安帝德乘坎，時御閉藏，爰潔牷醴，兆茲北方。海山攸宅，神施無疆。具享蠲吉，降福孔穰。<BR><BR> </p><p>　　酌獻，成安淒寒凝陰，隕籜滌場。百物順成，黍稷馨香。款於北郊。爰因其方。何以侑神？薦此嘉觴。<BR><BR> </p><p>　　送神，凝安維山及川，奠宅幽方。我度其靈，降止靡常。肅肅坎壇，既迎既將。促樂徹俎，是送是望。<BR><BR> </p><p>　　紹興祀嶽鎮海瀆四十三首<BR><BR> </p><p>　　東方迎神，凝安帝奠九壥，孰匪我疆。繄我東土，山川相望。祀事孔時，肅雍不忘。嶪峨濛鴻，郁哉洋洋！<BR><BR> </p><p>　　初獻盥洗，同安青陽肇開，祀事孔飭。鬱人讚溉，其馨苾苾。敬爾威儀，亦孔之則。神之格思，無我有斁。<BR><BR> </p><p>　　奠玉幣，明安司曆告時，惟孟之春。爰舉時祀，旅於有神。鼓鐘既設，珪帛具陳。阜蕃庶物，以福我民。<BR><BR> </p><p>　　東嶽位酌獻，成安巖巖天齊，自古在昔。膚寸之雲，四方其澤。惟時東作，祀事迺飭。惠我無疆，恩沾動植。<BR><BR> </p><p>　　東鎮位惟山有鎮，雄於其方。東孰為雄？於沂之疆。祀事有時，爰舉舊章。我望匪遙，庶幾燕饗。<BR><BR> </p><p>　　東海位澒洞鴻濛，天與無極。導納江漢，節宣南北。順助其功，善下惟德。我祀孔時，以介景福。<BR><BR> </p><p>　　東瀆位我祀伊何？於彼長淮。導源桐柏，委注蓬萊。扞齊護楚，宣威示懷。豆籩列陳，亦孔之偕。<BR><BR> </p><p>　　亞、終獻，酌獻<span>[四位並同。]</span>我祀孔肅，神其安留。容與裴回，若止若浮。洽此重觴，申以百羞。無我斁遺，萬邦之休。<BR><BR> </p><p>　　送神，凝安蹇兮紛紛，神實戾止。以飲以食，以享以祀。眑眑冥冥，神亦歸止。以醉以飽，以錫爾祉。<BR><BR> </p><p>　　南方迎神，凝安朱明盛長，我祀用飭。厥祀伊何？山川咸秩。如將見之，繩繩齊栗。神哉沛兮，消搖來格！<BR><BR> </p><p>　　初獻盥洗、升降，同安爰熙嘉壇，揭虔毖祀。鬱人沃盥，讚我稞事。於降於登，以作以止。莫不肅雍，告靈饗矣。<BR><BR> </p><p>　　奠玉幣，明安我祀我享，儀物孔周。一純斯舉，二精聿修。璞兮其温，絲兮其紑。是薦潔蠲，神兮安留。<BR><BR> </p><p>　　南嶽位酌獻，成安神曰司天，居南之衡。位焉則帝，於以奠方。南訛秩事，望禮有常。庶幾嘉虞，介福無疆。<BR><BR> </p><p>　　南鎮位維南有山，於彼會稽。作鎮在昔，神則司之。厥有舊典，以祀以時。百味維旨，靈其燕娭。<BR><BR> </p><p>　　南海位維水善下，利物曰功。逶迤百川，誰歟朝宗？蕩蕩大受，於焉會同。膋蕭列陳，以荅鴻濛。<BR><BR> </p><p>　　南瀆位四瀆之利，經營中國。南曰大江，險兮天設。維爾有神，隃其廟食。望秩孔時，我心翼翼。<BR><BR> </p><p>　　亞、終獻，酌獻神之遊兮，洋洋對越。澹乎容與，肸蠁斯荅。乃奏既備，八音攸節。重觴申陳，百禮以洽。<BR><BR> </p><p>　　送神曲同迎神薦徹豆籩，熙事備成。靈兮將歸，羽旄紛紜。飄其逝矣，浮空滎雲。悵然顧瞻，有撫懷心。<BR><BR> </p><p>　　中央迎神，凝安天作高山，屹然中峙。經營厥宇，萬億咸遂。火熙土王，爰舉時祀。繩繩宣延，彷彿來止。<BR><BR> </p><p>　　初獻盥洗、升降，同安思來感格，肅雍不忘。禮儀既備，濟濟蹌蹌。潔蠲致敬，往薦其芳。交若有承，神兮孔饗。<BR><BR> </p><p>　　奠玉幣，明安練日有望，高靈來下。何以告誠？心惟物假。有篚斯實。有寶斯籍。於以奠之，神光燭夜。<BR><BR> </p><p>　　中嶽位酌獻，成安與天齊極，伊嵩之高。顯靈效異，神休孔昭。飭我祀事，實俎鸞膋。以侑旨酒，其馨有椒。<BR><BR> </p><p>　　中鎮位禹畫九州，河內曰冀。霍山崇崇，作鎮積勢。我祀如何？百末旨味。承神燕娭，諸神畢至。<BR><BR> </p><p>　　亞、終獻，酌獻禮樂既成，肅容有常。奄留消搖。申畢重觴。仰臚所求，降福滂洋。師象山則，以況皇章。<BR><BR> </p><p>　　送神曲同迎神虞至旦兮，靈亦有喜。蹇欲驤兮，象輿已轙。粥音送兮，靈聿歸矣。長無極兮，錫我以祉。<BR><BR> </p><p>　　西方迎神，凝安有岌斯安，有涵斯洽。聿相厥成，允祀是荅。爰飭乃奏，乃奏既協。於昭降止，是遵是接。<BR><BR> </p><p>　　初獻盥洗、升降，同安靡實不新，靡陳不濯。人之弗蠲，矧敢將酌。載晞之帨，載濡之勺。洗儀告備，陟降時若。<BR><BR> </p><p>　　奠玉幣，明安彼林有疾，彼澤有沈。猗與西望，弗菲弗淫。迺追斯邸，迺〈慌，忄改巾〉斯尋。仰禮既卒，是用是歆。<BR><BR> </p><p>　　西嶽位酌獻，成安屹削厥方，風雲斯所。陰邑有宮，侐侐俁俁。清酤在尊，靈慎在下。於俎獻兮，則莫我吐。<BR><BR> </p><p>　　西鎮位維吳崇崇，於汧之西。瞻彼有隴，赫赫不迷。克裨於嶽，我酌俶齊。於凡有旅，視公維躋。<BR><BR> </p><p>　　西海位奄浸坤軸，滋殖其濊。而典斯稽，有陛有壝。弗替時舉，元斝斯酹。胡先於河？實委之會。<BR><BR> </p><p>　　西瀆位自彼昆虛，於以潛流。念茲誕潤，豈侯不猶。在昔中府，暨海聿修。迄既望止，神保先卣。<BR><BR> </p><p>　　亞、終獻肅肅其乂，既旨既溢。迨其畢酌，偏茲博碩。祀事既遂，不敢誶射。神或醉止，我心斯懌。<BR><BR> </p><p>　　送神曲同迎神迺羞既徹，乃奏及闋。無餕斯俎，式聽致謁。不蹇不蹶，不沸不決。厲魃其祛，永庇有截。<BR><BR> </p><p>　　北方迎神，凝安我土綿綿，孰匪疆理。惟時幽都，匪曰隃只。滌哉艮月，朔風其同！曷阻曷深，其亦來降。<BR><BR> </p><p>　　初獻盥洗、升降，同安壽宮煇煌，聿修時祀。繽其臨矣，吉蠲以俟。居乎昂昂，行乎遂遂。敬爾攸司，展采錯事。<BR><BR> </p><p>　　奠玉幣，明安相予陰威，厥功浩浩。一歲之功，何以為報？府有珪幣，我其敢私！肅肅孔懷，於以將之。<BR><BR> </p><p>　　北嶽位酌獻，成安瞻彼芒芒，曰北之常。既高既厚，迺紀乃綱。薦鬯伊始，靈示孔將。玄服鐵駕，覽此下方。<BR><BR> </p><p>　　北鎮位赫赫作鎮，幽朔之垂。兼福我民，食哉具宜。克配彼嶽，有嚴等衰。蠲我灌禮，其敢不祗！<BR><BR> </p><p>　　北海位八裔皆水，此一會同。沄沄天墟，洞蕩洪濛。至哉維坎，不有斯功！所秩伊何？黃流在中。<BR><BR> </p><p>　　北瀆位水星之精，播液發靈。不脅於河，既介以清。翼翼盥薦，椒糈芬馨。載止載留，爰弭翠旌。<BR><BR> </p><p>　　亞、終獻俎豆紛披，金石繁會。侑以貳尊，匪瀆匪怠。我儀既周，我心孔戒。憺兮容與，彷彿如在。<BR><BR> </p><p>　　送神<span>[曲同迎神。]</span>靈既醉飽，禮斯徹兮。靈亦樂康，樂斯闋兮。雲征飆舉，不可尼兮。薦福錫祉，曷有極兮！<BR><BR> </p><p>　　淳祐祭海神十六首<BR><BR> </p><p>　　迎神，延安<BR><BR> </p><p>　　宮一曲堪輿之間，最鉅惟瀛。包乾括坤，吐日滔星。祀典載新，禮樂孔明。鑒吾嘉賴，來燕來寧。<BR><BR> </p><p>　　角一曲四溟廣矣，八紘是紀。我宅東南，迴復萬里。洪濤飆風，安危所倚。祀事特隆，神其戾止！<BR><BR> </p><p>　　徵一曲若稽有唐，克致崇極。祝號既升，爰增祭式。從享於郊，神斯受職。我祀肇新，式祈陰騭。<BR><BR> </p><p>　　羽一曲猗與祀禮，四海會同！靈之來沛，鞭霆馭風。肸蠁彷彿，在位肅雍。佑我烝民，式徼神功。<BR><BR> </p><p>　　升降，欽安靈之來至，垂慶陰陰。靈之已坐，飭茲五音。壇殿聿嚴，陟降孔欽。靈宜安留，鑒我德心。<BR><BR> </p><p>　　東海位奠玉幣，德安百川所歸，天地之左。澒洞鴻濛，功高善下。行都攸依，百祿是荷。制幣嘉玉，以侑以妥。<BR><BR> </p><p>　　南海位奠玉幣，瀛安祝融之位，貴乎三神。吞納江漢，廣大無垠。長為委輸，祐我黎民。敬陳明享，允鑒恭勤。<BR><BR> </p><p>　　西海位奠玉幣，潤安蒲菖之澤，派引天潢。羲娥出入，浩渺微茫。蓋高斯覆，猶隔封疆。我思六合，肇正吉昌。<BR><BR> </p><p>　　北海位奠玉幣，瀚安瀚海重潤，地紀亦歸。吞受百瀆，限制北陲。一視同仁，我心則怡。嘉薦玉幣，神其格思。<BR><BR> </p><p>　　捧俎，豐安昭格靈貺，祀典肇升。牲牷告充，雕俎是承。薦虔效物，省德惟馨。靈其有喜，萬宇肅澄。<BR><BR> </p><p>　　東海位奠酌獻，熙安滄溟之德，東南具依。熬波出素，國計攸資。石臼卻敵，濟我王師。神其享錫，益畀燕綏。<BR><BR> </p><p>　　南海位酌獻，貴安南溟浮天，旁通百蠻。風檣迅疾，琛舶來還。民商永賴，坐消寇姦。薦茲嘉觴，弭矣驚瀾。<BR><BR> </p><p>　　西海位酌獻，類安積流疏派，被於流沙。布潤施澤，功均邇遐。我秩祀典，四海一家。祗薦令芳，靈其享嘉！<BR><BR> </p><p>　　北海位酌獻，溥安壝忽會同，裴回安留。牲肥酒香，晨事聿修。惟德之涼，曷奄九州？帝命是祗，多福自求。<BR><BR> </p><p>　　亞、終獻，饗安籩豆有楚，貳觴斯旅。神其醉飽，式燕以序。百靈秘怪，蜿蜒飛舞。錫我祺祥，有永終古。<BR><BR> </p><p>　　送神，成安告靈饗矣，錫我嘉祚。乾端坤倪，開豁呈露。玄雲聿收，群龍咸騖。減除凶災，六幕清豫。<BR><BR> </p><p>　　紹興祀大火十二首<BR><BR> </p><p>　　降神，高安<BR><BR> </p><p>　　圜鐘為宮五緯相天，各率其職。司禮與視，則維熒惑。至陽之精，屆我長嬴。於以求之，祀事孔明。<BR><BR> </p><p>　　黃鐘為角有出有藏，伏見靡常。相我國家，鑒觀四方。視罔不正，終然允臧。神其來格，明德馨香。<BR><BR> </p><p>　　太簇為徵小大率禮，不愆於儀。展采錯事，秩祀孔時。維今之故，閱我數度。修厥典常，神其來顧！<BR><BR> </p><p>　　姑洗為羽於赫我宋，以火德王。永永丕圖，繄神之相。神之來矣，維其時矣。禮備樂奏，神其知矣。<BR><BR> </p><p>　　升殿，正安有儼其容。有潔其衷。屹屹崇壇，伊神與通。神肯降格，嘉神之休。虔恭降登，神乎安留。<BR><BR> </p><p>　　熒惑位奠玉幣，嘉安馨香接神，肸蠁恍惚。求神以誠，薦誠以物。有藉斯玉，有篚斯幣。是用薦陳，昭茲精意。<BR><BR> </p><p>　　商丘宣明王位奠幣，嘉安熒惑在天，惟火與合。繄神主火，純一不雜。作配熒惑，祀功則然。不腆之幣，於以告虔。<BR><BR> </p><p>　　捧俎，豐安火遵其令，無物不長。視此牲牢，務得其養。豢以祀神，有腯其肥。非神之宜，其將曷歸？<BR><BR> </p><p>　　熒惑位酌獻，祐安皇念有神，介我戩穀。登時休明，有此美祿。酌言獻之，有飶其香。神兮燕娭，醉此嘉觴。<BR><BR> </p><p>　　宣明王位酌獻，祐安誰其祀神？知神嗜好。閼伯祀火，為神所勞。睠言配食，既與火俱。於樂旨酒，承神嘉虞。<BR><BR> </p><p>　　亞、終獻，文安神既貺施，嗜我飲食。申以累獻，以承靈億。神方常羊，咸畢我觴，於再於三，於誠之將。<BR><BR> </p><p>　　送神用理安登降上下，奠璧獻斝。音送粥粥，禮無違者。已虞至旦，神其將歸。顧我國家，遺以繁釐。<BR><BR> </p><p>　　出火祀大辰十二首<BR><BR> </p><p>　　降神，高安<BR><BR> </p><p>　　圜鐘為宮燁燁我宋，火德所畀。用火紀時，允惟象類。神以類歆，誠繇類至。有感斯通，孚我陽燧。<BR><BR> </p><p>　　黃鐘為角樂音上達，粵惟出虛。火性炎上，亦生於無。我鏞我磬，我笙我竽。氣同聲應，昭哉合符！<BR><BR> </p><p>　　太簇為徵火在六氣，獨處其兩。感生維君，繄辰克相。何以驗之？占茲垂象。騰駕蒼虯，欻其來饗。<BR><BR> </p><p>　　姑洗為羽星入於戌，與火俱詘。火出於辰，與星俱伸。一伸一詘，孰操縱之？利用出入，民咸用之。<BR><BR> </p><p>　　升殿，正安屹彼嘉壇，赤伏始屆。掞光耀明，洋乎如在。俛仰重離，默與精會。隨我降升，肅聽環珮。<BR><BR> </p><p>　　大辰位奠玉幣，嘉安維莫之春，五陽發舒。日之夕矣，三星在隅。莫量匪幣，莫嘉匪玉。明薦孔時，神光下矚。<BR><BR> </p><p>　　商丘宣明王奠幣，嘉安二七儲神，與天地並。孰儷厥德？聿惟南正。功楙陶唐，澤流億姓。作配嚴禋，贄列惟稱。<BR><BR> </p><p>　　捧俎，豐安有嚴在滌，陳彼牲牢。孔碩其俎，薦此血毛。厥初生民，飲茹則然。以燔以炙，伊誰云先？<BR><BR> </p><p>　　大辰位酌獻，祐安孰為大辰？維北有斗。曾是彗星，斯名孔有。幽榮報功，潔齊敢後。容與嘉觴，式歆旨酒。<BR><BR> </p><p>　　宣明王位酌獻，祐安周設司爟，雖列夏官。仍襲孔易，闓端實難。相彼商丘，永懷初造。不腆桂椒，匪以為報。<BR><BR> </p><p>　　亞、終獻，文安潛之伏矣，柞槱既休。有俶其來，榆柳是求。靈駕紛羽，尚其安留。飲我三爵，言言油油。<BR><BR> </p><p>　　送神，理安五運惟火，寔宗衆陽。宿壯用明，千載愈光。神保聿歸，安處火房。鬱攸不作，炎圖永昌。<BR><BR> </p><p>　　納火祀大辰十二首<BR><BR> </p><p>　　降神，高安<BR><BR> </p><p>　　圜鐘為宮赫赫皇圖，炎炎火德。侈神之賜，奄有方國。粢盛既豐，俎豆有飶。於萬斯年，報祀無斁。<BR><BR> </p><p>　　黃鐘為角火星之躔，有燁其光。表於辰位，伏於戌方。時和歲稔，仁顯用藏。告爾萬民，出納有常。<BR><BR> </p><p>　　太簇為徵季秋之月，律中無射。農事備收，火功告畢。克禋克祀，有嚴有翼。風馬雲車，尚其來格！<BR><BR> </p><p>　　姑洗為羽明明我后，重祭欽祠。有司肅事，式薦晨儀。禮惟其稱，物惟其時。神之聽之，福祿來為。<BR><BR> </p><p>　　升殿，正安猗與明壇，右平左戚！冕服斯皇，玉珮有節。陟降惟寅，匪徐匪疾。式崇大祀，禮文咸秩。<BR><BR> </p><p>　　大辰位奠玉幣，嘉安金行序晚，玉露晨清。齊戒豐潔。肅恭神明。嘉幣惟量，嘉玉惟精。于以奠之，庶幾來聽。<BR><BR> </p><p>　　商丘宣明王位奠幣，嘉安恭惟火正，自陶唐氏。邑於商丘，配食辰祀。有功在民，有德在位。敢替典常。惟恭奉幣。<BR><BR> </p><p>　　捧俎，豐安萬彙攸成，四方寧謐。工祝致告，普存民力。乃薦斯牲。為俎孔碩。介以繁祉，式和民則。<BR><BR> </p><p>　　大辰位酌獻，祐安庶功備矣，休德昭明。天地釀和，鬱鬯斯清。玉瓚以酌，瑤觴載盈。周流常羊，來燕來寧。<BR><BR> </p><p>　　宣明王位酌獻，祐安廣大建祀，式崇其配。馨香在茲，清酒既載。穆穆在暉，洋洋如在。聿懷嘉慶，繄神之賫。<BR><BR> </p><p>　　亞、終獻，文安幣玉肅陳，笙簧具舉。桂醑浮觴。瓊羞溢俎。禮有三獻，式和且序。神具醉止，慶流寰宇。<BR><BR> </p><p>　　送神，理安神靈降鑒，天地迴旋。惟馨薦矣，既醉歆焉。諸宰斯徹，式禮莫愆。隤祉降祥，天子萬年。</p>
<div class='pn'><p class='pre'>上一节：<a href='第八十八章-卷八十八-原文.html'>第八十八章-卷八十八</a></p><p class='next'>下一节：<a href='第九十章-卷九十-原文.html'>第九十章-卷九十</a></p></div></body>
</html>
