<!DOCTYPE html>
<html>
<head>
  <meta charset="UTF-8">
  <title>宋史-志-第五十章-卷五十-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-志<a href='../宋史.html#志'>：目录</a></p>
</div>
<div class='pn'><p class='pre'>上一节：<a href='第四十九章-卷四十九-原文.html'>第四十九章-卷四十九</a></p><p class='next'>下一节：<a href='第五十一章-卷五十一-原文.html'>第五十一章-卷五十一</a></p></div>
</div>

<h1>第五十章-卷五十<span style='font-size:small'> 原文</span></h1>
<p>東南諸水下<BR><BR> </p><p>　　淮郡諸水：紹興初，以金兵蹂踐淮南，猶未退師，四年，詔燒毀揚州灣頭港口牐、泰州姜堰、通州白莆堰，其餘諸堰，並令守臣開決焚毀，務要不通敵船；又詔宣撫司毀拆真、揚堰牐及真州陳公塘，無令走入運河，以資敵用。五年正月，詔淮南宣撫司，募民開濬瓜洲至淮口運河淺澀之處。<BR><BR> </p><p>　　乾道二年，以和州守臣言，開鑿姥下河，東接大江，防捍敵人，檢制盜賊。六年，淮東提舉徐子寅言：「淮東鹽課，全仰河流通快。近運河淺澀，自揚州灣頭港口至鎮西山光寺前橋垜頭，計四百八十五丈，乞發五千餘卒開濬。」從之。七年二月，詔令淮南漕臣，自洪澤至龜山淺澀之處，如法開撩。<BR><BR> </p><p>　　淳熙三年四月，詔築泰州月堰，以遏潮水。從守臣張子正請也。八年，提舉淮南東路常平茶鹽趙伯昌言：「通州、楚州沿海，舊有捍海堰，東距大海，北接鹽城，袤一百四十二里。始自唐黜陟使李承實所建，遮護民田，屏蔽鹽竈，其功甚大。歷時既久，頹圮不存。至本朝天聖改元，范仲淹為泰州西溪鹽官日，風潮泛溢，渰沒田產，毀壞亭竈，有請于朝，調四萬餘夫修築，三旬畢工。遂使海瀕沮洳潟鹵之地，化為良田，民得奠居，至今賴之。自後寖失修治，纔遇風潮怒盛，即有衝決之患。自宣和、紹興以來，屢被其害。阡陌洗蕩，廬舍漂流，人畜喪亡，不可勝數。每一修築，必請朝廷大興工役，然後可辦。望令淮東常平茶鹽司：今後捍海堰如有塌損，隨時修葺，務要堅固，可以經久。」從之。<BR><BR> </p><p>　　九年，淮南漕臣錢沖之言：「真州之東二十里，有陳公塘，乃漢陳登濬源為塘，用救旱飢。大中祥符間，江、淮制置發運置司真州，歲藉此塘灌注長河，流通漕運。其塘周回百里，東、西、北三面，倚山為岸，其南帶東，則係前人築疊成堤，以受啟閉。廢壞歲久，見有古來基趾，可以修築，為旱乾溉田之備。凡諸場鹽綱、糧食漕運、使命往還，舟艦皆仰之以通濟，其利甚博。本司自發卒貼築周回塘岸，建置斗門、石〈石達〉各一所。乞於揚子縣尉階銜內帶『兼主管陳公塘』六字，或有損壞，隨時補築，庶幾久遠，責有所歸。」<BR><BR> </p><p>　　十二年，和州守臣請於千秋澗置斗門，以防麻澧湖水洩入大江，遇歲旱灌溉田疇，實為民利。十四年，揚州守臣熊飛言：「揚州運河，惟藉瓜洲、真州兩牐瀦積。今河水走泄，緣瓜洲上、中二牐久不修治，獨潮牐一坐，轉運、提鹽及本州共行修整，然迫近江潮，水勢衝激，易致損壞；真州二牐，亦復損漏。令有司葺理上、下二牐，以防走泄。」從之。<BR><BR> </p><p>　　紹熙五年，淮東提舉陳損之言：「高郵、楚州之間，陂湖渺漫，茭葑彌滿，宜創立堤堰，以為瀦泄，庶幾水不至於泛溢，旱不至於乾涸。乞興築自揚州江都縣至楚州淮陰縣三百六十里，又自高郵、興化至鹽城縣二百四十里，其隄岸傍開一新河，以通舟船。仍存舊堤以捍風浪，栽柳十餘萬株，數年後隄岸亦牢，其木亦可備修補之用。兼揚州柴墟鎮舊有隄牐，乃泰州泄水之處，其牐壞久，亦於此創立斗門。西引盱眙、天長以來衆湖之水，起自揚州江都，經由高郵及楚州寶應、山陽，北至淮陰，西達于淮；又自高郵入興化，東至鹽城而極於海；又泰州海陵南至揚州泰興而徹于江：共為石〈石達〉十三，斗門七。乞以紹熙堰為名，鑱諸堅石。」淮田多沮洳，因損之築隄捍之，得良田數百萬頃。奏聞，除直秘閣、淮東轉運判官。<BR><BR> </p><p>　　淛江通大海，日受兩潮。梁開平中，錢武肅王始築捍海塘，在候潮門外。潮水晝夜衝激，版築不就，因命彊弩數百以射潮頭，又致禱胥山祠。既而潮避錢塘，東擊西陵，遂造竹器，積巨石，植以大木。堤岸既固，民居乃奠。<BR><BR> </p><p>　　逮宋大中祥符五年，杭州言淛江擊西北岸益壞，稍逼州城，居民危之。即遣使者同知杭州戚綸、轉運使陳堯佐畫防捍之策。綸等因率兵力，籍梢楗以護其衝。七年，綸等既罷去，發運使李溥、內供奉官盧守懃經度，以為非便。請復用錢氏舊法，實石於竹籠，倚疊為岸，固以樁木，環亙可七里。斬材役工，凡數百萬，踰年乃成；而鈎末壁立，以捍潮勢，雖湍湧數丈，不能為害。<BR><BR> </p><p>　　至景祐中，以淛江石塘積久不治，人患墊溺，工部郎中張夏出使，因置捍江兵士五指揮，專採石修塘，隨損隨治，衆賴以安。邦人為之立祠，朝廷嘉其功，封寧江侯。<BR><BR> </p><p>　　及高宗紹興末，以錢塘石岸毀裂，潮水漂漲，民不安居，令轉運司同臨安府修築。孝宗乾道九年，錢塘廟子灣一帶石岸，復毀於怒潮。詔令臨安府築填江岸，增砌石塘。淳熙改元，復令有司：「自今江岸衝損，以乾道修治為法。」<BR><BR> </p><p>　　理宗寶祐二年十二月，監察御史兼崇政殿說書陳大方言：「江潮侵齧堤岸，乞戒飭殿、步兩司帥臣，同天府守臣措置修築，留心任責，或有潰決，咎有攸歸。」<BR><BR> </p><p>　　三年十一月，監察御史兼崇政殿說書李衢言：「國家駐蹕錢塘，今踰十紀。惟是淛江東接海門，胥濤澎湃，稍越故道，則衝齧堤岸，蕩析民居，前後不知其幾。慶曆中，造捍江五指揮，兵士每指揮以四百人為額。今所管纔三百人，乞下臨安府拘收，不許占破。及從本府收買樁石，沿江置場樁管，不得移易他用。仍選武臣一人習於修江者，隨其資格，或以副將，或以路分鈐轄繫銜，專一鈐束修江軍兵，值有摧損，隨即修補；或不勝任，以致江潮衝損堤岸，即與責罰。」<BR><BR> </p><p>　　臨安西湖周回三十里，源出於武林泉。錢氏有國，始置撩湖兵士千人，專一開濬。至宋以來，稍廢不治，水涸草生，漸成葑田。<BR><BR> </p><p>　　元祐中，知杭州蘇軾奏謂：「杭之為州，本江海故地，水泉鹹苦，居民零落。自唐李泌始引湖水作六井，然後民足於水，井邑日富，百萬生聚，待此而食。今湖狹水淺，六井盡壞，若二十年後，盡為葑田，則舉城之人，復飲鹹水，其勢必耗散。又放水溉田，瀕湖千頃，可無凶歲。今雖不及千頃，而下湖數十里間，茭菱穀米，所獲不貲。又西湖深闊，則運河可以取足於湖水，若湖水不足，則必取足於江潮。潮之所過，泥沙渾濁，一石五斗，不出三載，輒調兵夫十餘萬開濬。又天下酒官之盛，如杭歲課二十餘萬緡，而水泉之用，仰給於湖。若湖漸淺狹，少不應溝，則當勞人遠取山泉，歲不下二十萬工。」因請降度牒減價出賣，募民開治。禁自今不得請射、侵占、種植及臠葑為界。以新舊菱蕩課利錢送錢塘縣收掌，謂之開湖司公使庫，以備逐年雇人開葑撩淺。縣尉以「管勾開湖司公事」繫銜。軾既開湖，因積葑草為堤，相去數里，橫跨南、北兩山，夾道植柳，林希榜曰「蘇公堤」，行人便之，因為軾立祠堤上。<BR><BR> </p><p>　　紹興九年，以張澄奏請，命臨安府招置廂軍兵士二百人，委錢塘縣尉兼領其事，專一濬湖；若包占種田，沃以糞土，重寘于法。十九年，守臣湯鵬舉奏請重開。乾道五年，守臣周淙言：「西湖水面唯務深闊，不容填溢，并引入城內諸井，一城汲用，尤在涓潔。舊招軍士止有三十餘人，今宜增置撩湖軍兵，以百人為額，專一開撩。或有種植茭菱，因而包占，增疊堤岸，坐以違制。」<BR><BR> </p><p>　　九年，臨安守臣言：「西湖冒佃侵多，葑菱蔓延，西南一帶，已成平陸。而瀕湖之民，每以葑草圍裹，種植荷花，駸駸不已。恐數十年後，西湖遂廢，將如越之鑑湖，不可復矣。乞一切芟除，務令淨盡，禁約居民，不得再有圍裹。」從之。<BR><BR> </p><p>　　臨安運河在城中者，日納潮水，沙泥渾濁，一汛一淤，比屋之民，委棄草壤，因循填塞。元祐中，守臣蘇軾奏謂：「熙寧中，通判杭州時，父老皆云苦運河淤塞，率三五年常一開濬。不獨勞役兵民，而運河自州前至北郭，穿闤闠中蓋十四五里，每將興工，市肆洶動，公私騷然。自胥吏、壕砦兵級等，皆能恐喝人戶，或云當於某處置土、某處過泥水，則居者皆有失業之憂。既得重賂，又轉而之他。及工役既畢，則房廊、邸舍，作踐狼籍，園圃隙地，例成丘阜，積雨蕩濯，復入河中，居民患厭，未易悉數。若三五年失開，則公私壅滯，以尺寸水行數百斛舟，人牛力盡，跬步千里，雖監司使命，有數日不能出郭者。詢其所以頻開屢塞之由，皆云龍山淛江兩閘，泥沙渾濁，積日稍久，便及四五尺，其勢當然，不足怪也。尋剗刷捍江兵士及諸色廂軍，得一千人，七月之間，開濬茆山、鹽橋二河，各十餘里，皆有水八尺。自是公私舟船通利，三十年以來，開河未有若此深快者。然潮水日至，淤塞猶昔，則三五年間，前功復棄。今於鈐轄司前置一牐，每遇潮上，則暫閉此牐，候潮平水清復開，則河過闤闠中者，永無潮水淤塞、開淘騷擾之患。」詔從其請，民甚便之。<BR><BR> </p><p>　　紹興三年十一月，宰臣奏開修運河淺澀，帝曰：「可發旁郡廂軍、壯城、捍江之兵，至於廩給之費，則不當吝。」宰臣朱勝非等曰：「開河非今急務，而餽餉艱難，為害甚大。時方盛寒，役者良苦；臨流居人，侵塞河道者，悉當遷避；至於畚牐所經，沙泥所積，當預空其處，則居人及富家以僦屋取貲者皆非便，恐議者以為言。」帝曰：「禹卑宮室而盡力於溝洫，浮言何恤焉！」八年，又命守臣張澄發廂軍、壯城兵千人，開濬運河堙塞，以通往來舟楫。<BR><BR> </p><p>　　隆興二年，守臣吳芾言：「城裏運河，先已措置北梅家橋、仁和倉、斜橋三所作壩，取西湖六處水口通流灌入。府河積水，至望仙橋以南至都亭驛一帶，河道地勢，自昔高峻。今欲先於望仙橋城外保安牐兩頭作壩，却於竹車門河南開掘水道，車戽運水，引入保安門通流入城，遂自望仙橋以南開至都亭驛橋，可以通徹積水，以備緩急。計用工四萬。」從之。<BR><BR> </p><p>　　乾道三年六月，知荊南府王炎言：「臨安居民繁夥，河港堙塞，雖屢開導，緣裁減工費，不能迄功。臣嘗措置開河錢十萬緡，乞候農暇，特詔有司，用此專充開河支費，庶幾河渠復通，公私為利。」上俞其請。四年，守臣周淙出公帑錢招集游民，開濬城內外河，疏通淤塞，人以治辦稱之。<BR><BR> </p><p>　　淳熙二年，兩淛漕臣趙磻老言：「臨安府長安牐至許村巡檢司一帶，漕河淺澀，請出錢米，發兩岸人戶出力開濬。」又言：「欲於通江橋置板牐，遇城中河水淺涸，啟板納潮，繼即下板，固護水勢，不得通舟；若河水不乏，即收牐板，聽舟楫往還為便。」<BR><BR> </p><p>　　七年，守臣吳淵言：「萬松嶺兩旁古渠，多被權勢及百司公吏之家造屋侵占，及內砦前石橋、都亭驛橋南北河道，居民多拋糞土瓦礫，以致填塞，流水不通。今欲分委兩通判監督，地分廂巡，逐時點檢，勿令侵占并拋颺糞土。秩滿，若不淤塞，各減一年磨勘；違，展一年：以示勸懲。」<BR><BR> </p><p>　　十四年七月，不雨，臣僚言：「竊見奉口至北新橋三十六里，斷港絕潢，莫此為甚。今宜開濬，使通客船，以平穀直。」從之。<BR><BR> </p><p>　　鹽官海水：嘉定十二年，臣僚言：「鹽官去海三十餘里，舊無海患，縣以鹽竈頗盛，課利易登。去歲海水泛漲，湍激橫衝，沙岸每一潰裂，常數十丈。日復一日，浸入鹵地，蘆洲港瀆，蕩為一壑。今聞潮勢深入，逼近居民。萬一春水驟漲，怒濤犇湧，海風佐之，則呼吸蕩出，百里之民，寧不俱葬魚腹乎？況京畿赤縣，密邇都城。內有二十五里塘，直通長安牐，上徹臨平，下接崇德，漕運往來，客船絡繹，兩岸田畝，無非沃壤。若海水徑入于塘，不惟民田有鹹水渰沒之患，而裏河堤岸，亦將有潰裂之憂。乞下淛西諸司，條具築捺之策，務使捍堤堅壯，土脈充實，不為怒潮所衝。」從之。<BR><BR> </p><p>　　十五年，都省言：鹽官縣海塘衝決，命淛西提舉劉垕專任其事。既而垕言：<BR><BR> </p><p>　　縣東接海鹽，西距仁和，北抵崇德、德清，境連平江、嘉興、湖州；南瀕大海，元與縣治相去四十餘里。數年以來，水失故道，早晚兩潮，奔衝向北，遂致縣南四十餘里盡淪為海。近縣之南，元有捍海古塘亙二十里。今東西兩段，並已淪毀，侵入縣兩旁又各三四里，止存中間古塘十餘里。萬一水勢衝激不已，不惟鹽官一縣不可復存，而向北地勢卑下，所慮鹹流入蘇、秀、湖三州等處，則田畝不可種植，大為利害。<BR><BR> </p><p>　　詳今日之患，大概有二：一曰陸地淪毀，二曰鹹潮泛溢。陸地淪毀者，固無力可施；鹹潮泛溢者，乃因捍海古塘衝損，遇大潮必盤越流注北向，宜築土塘以捍鹹潮。所築塘基址，南北各有兩處：在縣東近南則為六十里鹹塘，近北則為袁花塘；在縣西近南亦曰鹹塘，近北則為淡塘。<BR><BR> </p><p>　　亦嘗驗兩處土色虛實，則袁花塘、淡塘差勝鹹塘，且各近裏，未至與海潮為敵。勢當東就袁花塘、西就淡塘修築，則可以禦縣東鹹潮盤溢之患。其縣西一帶淡塘，連縣治左右，共五十餘里，合先修築。兼縣南去海一里餘，幸而古塘尚存，縣治民居，盡在其中，未可棄之度外。今將見管樁石，就古塘稍加工築疊一里許，為防護縣治之計。其縣東民戶，日築六十里鹹塘。萬一又為海潮衝損，當計用樁木修築袁花塘以捍之。<BR><BR> </p><p>　　上以為然。<BR><BR> </p><p>　　明州水：紹興五年，明州守臣李光奏：「明、越陂湖，專溉農田。自慶曆中，始有盜湖為田者，三司使切責漕臣，嚴立法禁。宣和以來，王仲薿守越，樓异守明，創為應奉，始廢湖為田，自是歲有水旱之患。乞行廢罷，盡復為湖。如江東、西之圩田，蘇、秀之圍田，皆當講究興復。」詔逐路轉運司相度聞奏。<BR><BR> </p><p>　　乾道五年，守臣張津言：「東錢湖容受七十二溪，方圓廣闊八百頃，傍山為固，疊石為塘八十里。自唐天寶三年，縣令陸南金開廣之。國朝天禧元年，郡守李夷庚重修之。中有四牐七堰，凡遇旱涸，開牐放水，溉田五十萬畝。比因豪民於湖塘淺岸漸次包占，種植菱荷，障塞湖水。紹興十八年，雖曾檢舉約束，盡罷請佃。歲久菱根蔓延，滲塞水脈，致妨蓄水；兼塘岸間有低塌處，若不淘濬修築，不惟寖失水利，兼恐塘埂相繼摧毀。乞候農隙趁時開鑿，因得土修治埂岸，實為兩便。」從之。<BR><BR> </p><p>　　鄞縣水：嘉定十四年，慶元府言：「鄞縣水自四明諸山溪澗會至他山，置堰小涇，下江入河。所入上河之水，專溉民田，其利甚博。比因淤塞，堰上山觜少有溪水流入上河。自春徂夏不雨，令官吏發卒開淘沙觜及濬港汊，又於堰上壘疊沙石，逼使溪流盡入上河。其他山水入府城南門一帶，有碶牐三所：曰烏金，曰積瀆，曰行春。烏金碶又名上水碶，昔因倒損，遂捺為壩，以致淤沙在河，或遇溪流聚湧，時復衝倒所捺壩，走泄水源。行春橋又名南石碶，碶面石板之下，歲久損壞空虛，每受潮水，演溢奔突，出於石縫，以致鹹潮袞入上河。其縣東管有道士堰，至白鶴橋一帶，河港堙塞；又有朱賴堰，與行春等碶相連，堰下江流通徹大海。今春闕雨，上河乾淺，堰身塌損，以致鹹潮透入上河，使農民不敢車注溉田。乞修砌上水、烏金諸處壩堰，仍選清彊能幹職官，專一提督。」<BR><BR> </p><p>　　潤州水：紹興七年，兩淛轉運使向子諲言：「鎮江府呂城、夾岡，形勢高仰，因春夏不雨，官漕艱勤。尋遣官屬李澗詢究練湖本末，始知此湖在唐永泰間已廢而復興。今堤岸弛禁，致有侵佃冒決，故湖水不能瀦蓄，舟楫不通，公私告病。若夏秋霖潦，則丹陽、金壇、延陵一帶良田，亦被渰沒。臣已令丹陽知縣朱穆等增置二斗門、一石〈石達〉，及修補隄防，盡復舊蹟，庶為永久之利。」<BR><BR> </p><p>　　乾道七年，以臣僚言：「丹陽練湖幅員四十里，納長山諸水，漕渠資之，故古語云：『湖水寸，渠水尺。』在唐之禁甚嚴，盜決者罪比殺人。本朝寖緩其禁以惠民，然修築嚴甚。春夏多雨之際，瀦蓄盈滿，雖秋無雨，漕渠或淺，但泄湖水一寸，則為河一尺矣。兵變以後，多廢不治，堤岸圮闕，不能貯水；彊家因而專利，耕以為田，遂致淤澱。歲月既久，其害滋廣。望責長吏濬治堙塞，立為盜決侵耕之法，著於令。庶幾練湖漸復其舊，民田獲灌溉之利，漕渠無淺涸之患。」詔兩淛漕臣沈度專一措置修築。<BR><BR> </p><p>　　慶元五年，兩淛轉運、淛西提舉言：「以鎮江府守臣重修呂城兩牐畢，再造一新牐以固隄防，庶為便利。」從之。<BR><BR> </p><p>　　淛西運河，自臨安府北郭務至鎮江江口牐，六百四十一里。淳熙七年，帝因輔臣奏金使往來事，曰：「運河有淺狹處，可令守臣以漸開濬，庶不擾民。」至十一年冬，臣僚言：「運河之濬，自北關至秀州杉青，各有堰牐，自可瀦水。惟沿河上塘有小堰數處，積久低陷，無以防遏水勢，當以時加修治。兼沿河下岸涇港極多，其水入長水塘、海鹽塘、華亭塘，由六里堰下，私港散漫，悉入江湖，以私港深、運河淺也。若修固運河下岸一帶涇港，自無走泄。又自秀州杉青至平江府盤門，在太湖之際，與湖水相連；而平江閶門至常州，有楓橋、許墅、烏角溪、新安溪、將軍堰，亦各通太湖。如遇西風，湖水由港而入，皆不必濬。惟無錫五瀉牐損壞累年，常是開堰，徹底放舟；更江陰軍河港勢低，水易走泄。若從舊修築，不獨瀦水可以通舟，而無錫、晉陵間所有陽湖，亦當積水，而四傍田畝，皆無旱暵之患。獨自常州至丹陽縣，地勢高仰，雖有犇牛、呂城二牐，別無湖港瀦水；自丹陽至鎮江，地形尤高，雖有練湖，緣湖水日淺，不能濟遠，雨晴未幾，便覺乾涸。運河淺狹，莫此為甚，所當先濬。」上以為然。<BR><BR> </p><p>　　至嘉定間，臣僚又言：「國家駐蹕錢塘，綱運糧餉，仰給諸道，所繫不輕。水運之程，自大江而下至鎮江則入牐，經行運河，如履平地，川、廣巨艦，直抵都城，蓋甚便也。比年以來，鎮江牐口河道淤塞，不復通舟，乞令漕臣同淮東總領及本府守臣，公共措置開撩。」<BR><BR> </p><p>　　越州水：鑑湖之廣，周迴三百五十八里，環山三十六源。自漢永和五年，會稽太守馬臻始築塘，溉田九千餘頃，至宋初八百年間，民受其利。歲月寖遠，濬治不時，日久堙廢。瀕湖之民，侵耕為田，熙寧中，盜為田九百餘頃。嘗遣廬州觀察推官江衍經度其宜，凡為湖田者兩存之，立碑石為界，內者為田，外者為湖。政和末，為郡守者務為進奉之計，遂廢湖為田，賦輸京師。自時姦民私占，為田益衆，湖之存者亡幾矣。紹興二十九年十月，帝諭樞密院事王綸曰：「往年宰執嘗欲盡乾鑑湖，云可得十萬斛米。朕謂若遇歲旱，無湖水引灌，則所損未必不過之。凡事須遠慮可也。」 <BR><BR> </p><p>　　隆興元年，紹興府守臣吳芾言：「鑑湖自江衍所立碑石之外，今為民田者，又一百六十五頃，湖盡堙廢。今欲發四百九十萬工，於農隙接續開鑿。又移壯城百人，以備撩漉濬治，差彊幹使臣一人，以『巡轄鑑湖隄岸』為名。」<BR><BR> </p><p>　　二年，芾又言：「修鑑湖，全藉斗門、堰牐蓄水，都泗堰牐尤為要害。凡遇綱運及監司使命舟船經過，堰兵避免車拽，必欲開牐通放，以致啟閉無時，失泄湖水。且都泗堰因高麗使往來，宣和間方置牐，今乞廢罷。」其後芾為刑部侍郎，復奏：「自開鑑湖，溉廢田二百七十頃，復湖之舊。又修治斗門、堰牐十三所。夏秋以來，時雨雖多，亦無泛溢之患，民田九千餘頃，悉獲倍收，其為利較然可見。乞將江衍原立禁牌，別定界至，則隄岸自然牢固，永無盜決之虞。」<BR><BR> </p><p>　　紹興初，高宗次越，以上虞縣梁湖堰東運河淺澀，令發六千五百餘工，委本縣令、佐監督濬治。既而都省言，餘姚縣境內運河淺澀，壩牐隳壞，阻滯綱運，遂命漕臣發一萬七千餘卒，自都泗堰至曹娥塔橋，開撩河身、夾塘，詔漕司給錢米。<BR><BR> </p><p>　　蕭山縣西興鎮通江兩牐，近為江沙壅塞，舟楫不通。乾道三年，守臣言：「募人自西興至大江，疏沙河二十里，并濬牐裏運河十三里，通便綱運，民旅皆利。復恐潮水不定，復有填淤，且通江六堰，綱運至多，宜差注指使一人，專以『開撩西興沙河』繫銜，及發捍江兵士五十名，專充開撩沙浦，不得雜役，仍從本府起立營屋居之。」<BR><BR> </p><p>　　常州水：隆興二年，常州守臣劉唐稽言：「申、利二港，上自運河發流，經營回復，至下流析為二道，一自利港，一自申港，以達于江。緣江口每日潮汐帶沙填塞，上流游泥淤積，流洩不通；而申港又以江陰軍釘立標楬，拘攔稅船，每潮來，則沙泥為木標所壅，淤塞益甚。今若相度開此二河，但下流申、利二港，並隸江陰軍，若議定深闊丈尺，各於本界開淘，庶協力皆辦。又孟瀆一港在犇牛鎮西，唐孟簡所開，并宜興縣界沿湖舊百瀆，皆通宜興之水，藉以疏洩。近歲阻於吳江石塘，流行不快，而沿湖河港所謂百瀆，存者無幾。今若開通，委為公私之便。」至乾道二年，以漕臣姜詵等請，造蔡涇牐及開申港上流橫石，次濬利港以洩水勢。<BR><BR> </p><p>　　六年三月，又命兩淛運副劉敏士、淛西提舉芮輝於新涇塘置牐堰，以捍海潮；楊家港東開河置牐，通行鹽船。仍差牐官一人，兵級十五人，以時啟閉挑撩。五月，又以兩淛轉運司并常州守臣言，填築五瀉上、下兩牐，及修築牐裏堤岸。仍於郭瀆港口舜郎廟側水聚會處，築捺硬壩，以防走泄運水。委無錫知縣主掌鑰匣，遇水深六尺，方許開牐，通放客舟。<BR><BR> </p><p>　　淳熙五年，以漕臣陳峴言，於十月募工開濬無錫縣以西橫林、小井及犇牛、呂城一帶地高水淺之處，以通漕舟。<BR><BR> </p><p>　　九年，知常州章沖奏：<BR><BR> </p><p>　　常州東北曰深港、利港、黃田港、夏港、五斗港，其西曰竈子港、孟瀆、泰伯瀆、烈塘，江陰之東曰趙港、白沙港、石頭港、陳港、蔡港、私港、令節港，皆古人開導以為溉田無窮之利者也；今所在堙塞，不能灌溉。<BR><BR> </p><p>　　臣嘗講求其說，抑欲不勞民，不費財，而漕渠旱不乾，水不溢，用力省而見功速，可以為悠久之利者：在州之西南曰白鶴溪，自金壇縣洮湖而下，今淺狹特七十餘里，若用工濬治，則漕渠一帶，無乾涸之患；其南曰西蠡河，自宜興太湖而下，止開濬二十餘里，若更令深遠，則太湖水來，漕渠一百七十餘里，可免濬治之擾，至若望亭堰牐，置於唐之至德，而徹於本朝之嘉祐；至元祐七年復置，未幾又毀之。臣謂設此堰牐，有三利焉：陽羨諸瀆之水犇趨而下，有以節之，則當潦歲，平江三邑必無下流淫溢之患，一也。自常州至望亭一百三十五里，運河一有所節，則沿河之田，旱歲資以灌溉，二也。每歲冬春之交，重綱及使命往來，多苦淺涸；今啟閉以時，足通舟楫，後免車畝灌注之勞，三也。<BR><BR> </p><p>　　詔令相度開濬。<BR><BR> </p><p>　　嘉泰元年，守臣李珏言：<BR><BR> </p><p>　　州境北邊揚子大江，南並太湖，東連震澤，西據滆湖，而漕渠界乎其間。漕渠兩傍，曰白鶴溪、西蠡河、南戚氏、北戚氏、直湖州港，通于二湖；曰利浦、孟瀆、烈塘、橫河、五瀉諸港，通于大江，而中間又各自為支溝斷汊，曲繞參錯，不以數計。水利之源，多於他郡，而常苦易旱之患，何哉？<BR><BR> </p><p>　　臣嘗詢訪其故：漕渠東起望亭，西上呂城，一百八十餘里，形勢西高東下。加以歲久淺淤，自河岸至底，其深不滿四五尺。常年春雨連綿、江湖泛漲之時，河流忽盈驟減；連歲雨澤愆闕，江湖退縮，渠形尤亢；間雖得雨，水無所受，旋即走泄，南入于湖，北歸大江，東徑注于吳江；晴未旬日，又復乾涸，此其易旱一也。至若兩傍諸港，如白鶴溪、西蠡河、直湖、烈塘、五瀉堰，日為沙土淤漲，遇潮高水泛之時，尚可通行舟楫；若值小汐久晴，則俱不能通。應自餘支溝別港，皆已堙塞，故雖有江湖之浸，不見其利，此其易旱二也。況漕渠一帶，綱運於是經由，使客于此往返。每遇水澀，綱運便阻；一入冬月，津送使客，作埧車水，科役百姓，不堪其擾；豈特溉田缺事而已。<BR><BR> </p><p>　　望委轉運、提舉常平官同本州相視漕渠，并徹江湖之處，如法濬治，盡還昔人遺跡，及於望亭修建上、下二牐，固護水源。<BR><BR> </p><p>　　從之。<BR><BR> </p><p>　　昇州水：乾道五年，建康守臣張孝祥言：「秦淮之水流入府城，別為兩派：正河自鎮淮新橋直注大江；其為青溪，自天津橋出柵砦門，亦入於江，緣柵砦門地，近為有力者所得，遂築斷青溪水口，創為花圃。每水流暴至，則泛溢浸蕩，城內居民，尤被其害。若訪古而求，使青溪直道大江，則建康永無水患矣。」既而汪澈奏於西園依異時河道開濬，使水通柵門入。從之。<BR><BR> </p><p>　　先是，孝祥又言：「秦淮水三源，一自華山由句容，一自廬山由溧水，一自溧水由赤山湖，至府城東南，合而為一，縈迴綿亙三百餘里，溪、港、溝、澮之水盡歸焉。流上水門，由府城入大江，舊上、下水門展闊，自兵變後，砌疊稍狹，雖便於一時防守，實遏水源，流通不快。兼兩岸居民填築河岸，添造屋宇。若禁民不許侵占，秦淮既復故道，則水不泛溢矣。又府東門號陳二渡，有順聖河，正分秦淮之水，每遇春夏天雨連綿，上源犇湧，則分一派之水，自南門外直入於江，故秦淮無泛濫之患。今一半淤塞為田，水流不通，若不惜數畝之田，疏導之以復古跡，則其利尤倍。」 <BR><BR> </p><p>　　其後汪澈言：「水潦之害，大抵緣建康地勢稍低，秦淮既泛，又大江湍漲，其勢湓溢，非由水門窄狹、居民侵築所致。且上水門砌疊處正不可闊，闊則春水入城益多。自今指定上、下水門砌疊處不動，夾河居民之屋亦不毀除，止去兩岸積壞，使河流通快。況城中繫行宮東南王方，不宜開鑿。」從之。<BR><BR> </p><p>　　嘉定五年，守臣黃度言：「府境北據大江，是為天險。上自采石，下達瓜步，千有餘里，共置六渡：一曰烈山渡，籍于常平司，歲有河渡錢額；五曰南浦渡、龍灣渡、東陽渡、大城堽渡、岡沙渡，籍于府司，亦有河渡錢額。六渡歲為錢萬餘緡。歷時最久，舟楫廢壞，官吏、篙工，初無廩給，民始病濟，而官漫不省。遂至姦豪冒法，別置私渡，左右旁午。由是官渡濟者絕少，乃聽吏卒苛取以充課。徒手者猶憚往來，而車檐牛馬幾不敢行，甚者扼之中流，以邀索錢物。竊以為南北津渡，務在利涉，不容簡忽而但求征課。臣已為之繕治舟艦，選募篙梢，使遠處巡檢兼監渡官。於諸渡月解錢則例，量江面闊狹，計物貨重輕，斟酌裁減，率三之一或四之一；自人車牛馬，皆有定數，雕牓約束，不得過收邀阻。乞覓裒一歲之入，除烈山渡常平錢如額解送，其餘諸渡，以二分充修船之費，而以其餘給官吏、篙梢、水手食錢。令監渡官逐月照數支散，有餘則解送府司，然後盡絕私渡，不使姦民踰禁。」從之。<BR><BR> </p><p>　　秀州水：秀州境內有四湖：一曰柘湖，二曰澱山湖，三曰當湖，四曰陳湖。東南則柘湖，自金山浦、小官浦入于海。西南則澱山湖，自蘆歷浦入于海。西北則陳湖，自大姚港、朱里浦入于吳松江。其南則當湖，自月河、南浦口、澉浦口亦達于海。支港相貫。<BR><BR> </p><p>　　乾道二年，守臣孫大雅奏請，於諸港浦分作牐或斗門，及張涇堰兩岸創築月河，置一牐，其兩柱金口基址，並以石為之，啟閉以時，民賴其利。<BR><BR> </p><p>　　十三年，兩淛轉運副使張叔獻言：「華亭東南枕海，西連太湖，北接松江，江北復控大海。地形東南最高，西北稍下。柘湖十有八港，正在其南，故古來築堰以禦鹹潮。元祐中，於新涇塘置牐，後因沙淤廢毀。今除十五處築堰及置石〈石達〉外，獨有新涇塘、招賢港、徐浦塘三處，見有鹹潮奔衝，渰塞民田。今依新涇塘置牐一所，又於兩旁貼築鹹塘，以防海潮透入民田。其相近徐浦塘，元係小派，自合築堰。又欲於招賢港更置一石〈石達〉。兼楊湖歲久，今稍淺澱，自當開濬。」上曰：「此牐須當為之。方今邊事寧息，惟當以民事為急。民事以農為重，朕觀漢文帝詔書，多為農而下。今置牐，其利久遠，不可憚一時之勞。」<BR><BR> </p><p>　　十五年，以兩淛路轉運判官吳坰奏請，命淛西常平司措置錢穀，勸諭人戶，於農隙併力開濬華亭等處沿海三十六浦堙塞，決泄水勢，為永久利。<BR><BR> </p><p>　　乾道七年，秀州守臣丘崈奏：「華亭縣東南大海，古有十八堰，捍禦鹹潮。其十七久皆捺斷，不通裏河；獨有新涇塘一所不曾築捺，海水往來，遂害一縣民田。緣新涇舊堰迫近大海，潮勢湍急，其港面闊，難以施工，設或築捺，決不經久。運港在涇塘向裏二十里，比之新涇，水勢稍緩。若就此築堰，決可永久，堰外凡管民田，皆無鹹潮之害。其運港止可捺堰，不可置牐。不惟瀕海土性虛燥，難以建置；兼一日兩潮，通放鹽運，不減數十百艘，先後不齊，比至通放盡絕，勢必晝夜啟而不閉，則鹹潮無緣斷絕。運港堰外別有港汊大小十六，亦合興修。」從之。<BR><BR> </p><p>　　八年，崈又言：「興築捍海塘堰，今已畢工，地理闊遠，全藉人力固護。乞令本縣知、佐兼帶『主管塘堰職事』繫銜，秩滿，視有無損壞以為殿最。仍令巡尉據地分巡察。」詔特轉丘崈左承議郎，令所築華亭捍海塘堰，趁時栽種蘆葦，不許樵採。<BR><BR> </p><p>　　九年，又命華亭縣作監牐官，招收土軍五十人，巡邏堤堰，專一禁戢，將卑薄處時加修捺。令知縣、縣尉並帶『主管堰事』，則上下協心，不致廢壞。<BR><BR> </p><p>　　淳熙九年，又命守臣趙善悉發一萬工，修治海鹽縣常豐牐及八十一堰埧，務令高牢，以固護水勢，遇旱可以瀦積。十年，以淛西提舉司言，命秀州發卒濬治華亭鄉魚祈塘，使接松江太湖之水；遇旱，即開西牐堰放水入泖湖，為一縣之利。<BR><BR> </p><p>　　蘇州水：乾道初，平江守臣沈度、兩淛漕臣陳彌作言：「疏濬崑山、常熟縣界白茆等十浦，約用三百萬餘工。其所開港浦，並通徹大海。遇潮，則海內細沙，隨泛以入；潮退，則沙泥沉墜，漸致淤塞。今依舊招置闕額開江兵卒，次第開濬，不數月，諸浦可以漸次通徹。又用兵卒駕船，遇潮退，搖蕩隨之，常使沙泥隨潮退落，不致停積，實為久利。」從之。淳熙元年，詔平江府守臣與許浦駐劄戚世明，同措置開濬許浦港。三旬訖工。<BR><BR> </p><p>　　黃巖縣水：淳熙十二年，淛東提舉勾昌泰言：「黃巖縣舊有官河，自縣前至溫嶺，凡九十里。其支流九百三十六處，皆以溉田。元有五牐，久廢不修。今欲建一牐，約費二萬餘緡，乞詔兩淛運司於窠名錢內支撥。」明年六月，昌泰復言：「黃巖縣東地名東浦，紹興中開鑿，置常豐牐。名為決水入江，其實縣道欲令舟船取徑通過，每船納錢，以充官費。一日兩潮，一潮一淤，纔遇旱乾，更無灌溉之備。已將此牐築為平陸，乞戒自今永不得開鑿放入江湖，庶絕後患。」<BR><BR> </p><p>　　荊、襄諸水：紹興二十八年，監察御史都民望言：「荊南江陵縣東三十里，沿江北岸古隄一處，地名黃潭。建炎間，邑官開決，放入江水，設以為險阻以禦盜。既而夏潦漲溢，荊南、復州千餘里，皆被其害。去年因民訴，始塞之。乞令知縣遇農隙隨力修補，勿致損壞。」從之。<BR><BR> </p><p>　　淳熙八年，襄陽府守臣郭杲言：「本府有木渠，在中廬縣界，擁漹水東流四十五里，入宜城縣。後漢南郡太守王寵，嘗鑿之以引蠻水，謂之木里溝，可溉田六千餘頃。歲久堙塞，乞行修治。」既而杲又修護城隄以捍江流，繼築救生堤為二牐，一通于江，一達于濠。當水涸時，導之入濠；水漲時，放之于江。自是水雖至隄，無湍悍泛濫之患焉。十年五月，詔疏木渠，以渠傍地為屯田。尋詔民間侵耕者就給之，毋復取。<BR><BR> </p><p>　　慶元二年，襄陽守臣程九萬言：「募工修作鄧城永豐堰，可防金兵衝突之患，且為農田灌溉之利。」三年，臣僚言：「江陵府去城十餘里，有沙市鎮，據水陸之衝，熙寧中，鄭獬作守，始築長隄捍水。緣地本沙渚，當蜀江下流，每遇漲潦奔衝，沙水相蕩，摧圮動輒數十丈，見存民屋，岌岌危懼。乞下江陵府同駐劄副都統制司發卒修築，庶幾遠民安堵，免被墊溺。」從之。<BR><BR> </p><p>　　廣西水：靈渠源即離水，在桂州興安縣之北，經縣郭而南。其初及秦史祿所鑿，以下兵於南越者。至漢，歸義侯嚴出零陵離水，即此渠也；馬伏波南征之師，饟道亦出於此。唐寶曆初，觀察使李渤立斗門以通漕舟。宋初，計使邊詡始修之。嘉祐四年，提刑李師中領河渠事重闢，發近縣夫千四百人，作三十四日，乃成。<BR><BR> </p><p>　　紹興二十九年，臣僚言：「廣西舊有靈渠，抵接全州大江，其渠近百餘里，自靜江府經靈川、興安兩縣。昔年並令兩知縣繫銜『兼管靈渠』，遇堙塞以時疏導，秩滿無闕，例減舉員。兵興以來，縣道苟且，不加之意；吏部差注，亦不復繫銜，渠日淺澀，不勝重載。乞令廣西轉運司措置修復，俾通漕運，仍俾兩邑令繫銜兼管，務要修治。」從之。</p>
<div class='pn'><p class='pre'>上一节：<a href='第四十九章-卷四十九-原文.html'>第四十九章-卷四十九</a></p><p class='next'>下一节：<a href='第五十一章-卷五十一-原文.html'>第五十一章-卷五十一</a></p></div></body>
</html>
