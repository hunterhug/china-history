<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>宋史-志-第六十五章-卷六十五-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-志<a href='../宋史.html#志'>：目录</a></p>
</div>
<div class='pn'><p class='pre'>上一节：<a href='第六十四章-卷六十四-原文.html'>第六十四章-卷六十四</a></p><p class='next'>下一节：<a href='第六十六章-卷六十六-原文.html'>第六十六章-卷六十六</a></p></div>
</div>

<h1>第六十五章-卷六十五<span style='font-size:small'> 原文</span></h1>
<p>嘉禮三　聖節　諸慶節<BR><BR> </p><p>　　聖節。建隆元年，羣臣請以二月十六日為長春節。正月十七日，於大相國寺建道場以祝壽，至日，上壽退，百僚詣寺行香。尋詔：「今後長春及諸慶節，常參官、致仕官、僧道、百姓等毋得進奉。」<BR><BR> </p><p>　　太宗以十月七日為乾明節，復改為壽寧節。<BR><BR> </p><p>　　真宗以十二月二日為承天節。其儀：帝先御長春殿，諸王上壽，次樞密使副、宣徽、三司使，次使相，次管軍節度使、兩使留後、觀察使，次節度使至觀察使，次皇親任觀察使以下，各上壽，仍以金酒器、銀香合、馬、袖表為獻。既畢，咸赴崇德殿敘班，宰相率百官上壽，賜酒三行，皆用教坊樂，賜衣一襲，文武羣臣、方鎮州軍皆有貢禮。前一月，百官、內職、牧伯各就佛寺修齋祝壽，罷日以香賜之，仍各設會，賜上尊酒及諸果，百官兼賜教坊樂。<BR><BR> </p><p>　　景德二年，始令樞密三司使副、學士復赴百官齋會，少卿、監、刺史以上及近職一子賜恩，僧道則賜紫衣，師號，禁屠，輟刑。<BR><BR> </p><p>　　仁宗以四月十四日為乾元節，正月八日皇太后為長寧節。詔定長寧節上壽儀：太后垂簾崇政殿，百官及契丹使班庭下，宰臣以下進奉上壽，閤門使於殿上簾外立侍，百官再拜，宰臣升殿，跪進酒簾外，內臣跪承以入。宰臣奏曰：「長寧節，臣等不勝歡抃，謹上千萬歲壽。」復降，再拜，三稱萬歲。內臣承旨宣曰：「得公等壽酒，與公等同喜。」咸再拜。宰臣升殿，內侍出簾外跪授虛醆，宰臣跪受，降，再拜，舞蹈，三稱萬歲。內侍承旨宣羣臣升殿，再拜，升，陳進奉物當殿庭，通事舍人稱「宰臣以下進奉」，客省使殿上喝「進奉出」。內謁者監進第二醆，賜酒三行，侍中奏禮畢，皆再拜，舞蹈。太后還內，百官詣內東門拜表稱賀。其外命婦舊入內者即入內上壽，不入內者進表。內侍引內命婦上壽，次引外命婦，如百官儀。次日大宴。<BR><BR> </p><p>　　英宗以正月三日為壽聖節。禮官奏：「故事，聖節上壽，親王、樞密於長春殿，宰臣、百官於崇德殿，天聖諒闇皆於崇政殿。」於是紫宸上壽，羣臣升殿間，飲獻一觴而退；又一日，賜宴於錫慶院。<BR><BR> </p><p>　　神宗以熙寧元年四月十日為同天節，以宅憂罷上壽，惟拜表稱賀。明年，親王、樞密使、管軍、駙馬、諸司使副詣垂拱殿，宰臣、百官、大國使詣紫宸殿上壽，命坐，賜酒三行，不舉樂。明年，以大旱罷同天節上壽，羣臣赴東上閤門表賀。<BR><BR> </p><p>　　中書門下言：「同天節上壽班，自今樞密使副、宣徽、三司使、殿前馬步軍副都指揮使以上共作一班，進酒一醆；親王、宗室、使相至觀察、駙馬、管軍觀察使以上，皆赴紫宸殿，依本班序立上壽，更不赴垂拱殿。」蓋以管軍觀察使以上及親王、駙馬並於垂拱殿以官序高下各班進酒畢而日晏，外朝有班者仍詣紫宸殿，議者以為近瀆，改焉。而詔袒免以上宗婦聽班賀于禁中。<BR><BR> </p><p>　　哲宗即位，詔以太皇太后七月十六日為坤成節。宰臣請以十二月八日為興龍節。哲宗本七日生，以避僖祖忌，故後一日。<BR><BR> </p><p>　　徽宗以十月十日為天寧節，定上壽儀：皇帝御垂拱殿，羣臣通班起居畢，分班，從義郎以下醫官、待詔等先退。知引進司官一員讀奏目，知東上閤門官一員奏進壽酒，由東階升，舍人通教坊使以下贊再拜，奏聖躬萬福，又再拜，復位。次看醆人稍前，舍人贊再拜，贊上殿祗候，分東西兩陛立，俟進酒升殿。次舍人引親王入殿庭，北向立，贊再拜，班首奏萬福。舍人引進奉西入，列於親王後，酒器檐床置馬前，揖天武躬奏萬福，進奉馬先出。內侍進御茶床，殿中監酹酒訖，知東上閤門官殿上躬奏「親王某以下進壽酒」。舍人揖親王以下躬贊再拜，乃引親王二員升殿，知東上閤門官引詣御坐前，<span>[舍人東階下西向立，後準此。]</span>尚醞典御奉槃、醆授班首，搢笏受槃、醆，西向立，奉御啟醆，親王一員搢笏注酒，班首奉詣御坐東進訖，少退，虛跪，興，以槃授典御，退，閤門引降階。舍人引當殿北向立，東上，贊拜，興，搢笏跪奉表，舍人接表，一員在東，餘詣親王西，置表笏上，授引進。知引進司官殿上讀奏目，退，親王以下俛伏，興，躬，舍人贊再拜，引班首升東階，餘殿下分立。閤門引詣御坐東，北向搢笏，尚醞典御如前奉槃立，樂作，皇帝飲訖，受醆，復位，再拜如上儀。知引進司官詣折檻東，西向宣曰「進奉收」。贊拜，舞蹈，又再拜，西出。親王以下赴紫宸殿立班。引進官宣「進奉出」，天武奉進奉以出。閤門復立殿上，教坊使贊送御酒，又再拜，教坊致語訖，贊再拜，退。次樞密官上壽，次管軍觀察以上上壽、進奉並如儀。內侍舉御茶床，舍人贊教坊使以下謝祗應，再拜訖，閤門側奏無公事。<BR><BR> </p><p>　　皇帝赴紫宸殿後閤受羣臣上壽。質明，三公以下百僚並於殿門外就次，東上閤門、御史臺、太常寺分引入詣殿庭東西立。閤門附內侍進班齊牌，皇帝出閤，禁衞諸班親從迎駕，自贊常起居。皇帝升坐，鳴鞭，禮直官、通事舍人引三公至執政官，御史臺、東上閤門分引百官，並橫行北向立，典儀贊再拜，舞蹈，班首奏萬福，又再拜訖，分東西立。禮直官引殿中監、少監升東階，詣酒尊所稍西，南向西上立，舍人揖教坊使以下通班大起居，次看醆人謝升殿，贊再拜。內侍進御茶床，殿侍酹酒訖，禮直官、通事舍人分引三公至執政官，御史臺、東上閤門分引百僚，並橫行北向立，典儀贊再拜，贊者承傳，在位官皆再拜。禮直官、通事舍人引上公升東階，東上閤門官接引升殿，授醆、啟醆如上儀。上公詣御坐俛伏跪奏：「文武百僚、上公具官臣某等稽首言：天寧令節，臣等不勝大慶，謹上千萬歲壽。」俛伏，興，退，降階，舍人接引復位，典儀贊再拜訖，禮直官引知樞密院官詣御坐前承旨，退詣折檻稍東，西向宣曰：「得公等壽酒，與公等內外同慶。」典儀贊拜如儀，百官分東西立。禮直官、通事舍人引上公升東階，東上閤門官接引詣御坐東，搢笏，殿中監授盤，上公奉進御坐東，北向，樂作，皇帝飲訖，閤門引接醆，降，復位，典儀贊拜如上儀。宗室遙郡以下先退。禮直官引樞密院官詣御坐前承旨，退詣折檻稍東，宣曰：「宣羣官升殿。」典儀贊拜訖，禮直官、通事舍人分引三公以下升東階，親王、使相以下升西階；御史臺、東上閤門分引祕書監以下升兩朵殿，并東西廊席後立。尚醞典御以醆授殿中監，奉御啟醆，殿中監西向立，殿中少監以酒注于醆，<span>[第二、第三準此。]</span>奉詣御坐前，躬進訖，少退，奉盤西向立。樂作，皇帝飲訖，殿中監接醆退，授奉御，出笏復位。通事舍人分引殿上官橫行北向，舍人贊再拜，典儀曰「再拜」，贊者承傳，皆再拜。舍人贊就坐，各立席後，復贊就坐，羣官皆坐。酒初行，先宰臣，次百官，皆作樂。尚食典御、奉御進食，太官設羣官食，皇帝再舉酒，羣官興，立席後，樂作，飲訖，舍人贊就坐，再行羣官酒，皇帝三舉酒，並如第二之儀。酒三行，舍人曰「可起」，羣官興，立席後。若宣示醆，即隨東上閤門官以下揖，稱「宣示醆」，躬，贊就坐。若宣勸，即立席後，躬，飲訖，贊再拜。內侍舉御茶床，禮直官引左輔詣御坐前北向俛伏跪奏：「左輔具官臣某言禮畢。」俛伏，興，退，復位。禮直官、通事舍人分引三公以下文武百僚降階橫行北向立，樞密院官在親王後。典儀贊再拜，皆舞蹈再拜退。<BR><BR> </p><p>　　靖康元年四月十三日，太宰徐處仁等表請為乾龍節。至日，皇帝帥百官詣龍德宮上壽畢，即本宮賜侍從官以上宴。<BR><BR> </p><p>　　建炎元年五月，宰臣等上言，請以五月二十一日為天申節。詔曰：「朕承祖宗遺澤，獲託士民之上，求所以扶危持顛之道，未知攸濟。念二聖鑾輿在遠，萬民失業，將士暴露，夙夜痛悼，寢食幾廢，況以眇躬之故，聞樂飲酒，以自為樂乎？非惟深拂朕志，實增感于朕心。所有將來天申節百官上壽常禮，可令寢罷。」至是止就佛寺啟散祝壽道場，詣閤門或後殿拜表稱賀。<BR><BR> </p><p>　　紹興十三年二月，臣僚奏：「臣聞孝理天下者帝王之盛德，歸美報上者臣子之至誠，是皆因性自然，發於觀感，必各盡其至，然後為稱。恭惟陛下撫艱難之運，憂勤在御，兢兢業業，圖濟中興，孝德通于神明，皇天為之悔禍，長樂還闕，適當誕節之前，陛下以天下養，獲伸宮闈上壽之儀，臣民得於觀聽，天下無不欣慶，所以崇大養而成孝理之功者，既已盡善盡美矣。陛下誕聖佳辰，乃臣子所願奉觴上壽，以盡歸美之意，其可不舉而行之乎？臣愚欲望將來天申節許令有司舉行舊典，至日，百官得以奉萬年之觴，仰祝聖壽，天下幸甚。」太常、禮部討論：每遇聖節，樞密院以下先詣垂拱殿上壽畢，宰臣率百僚於紫宸殿上壽；前一月，分日啟建道場，至前一日，樞密院官滿散依例作齋筵；至日，三省官上壽立班訖，次赴滿散作齋筵；後二日，大宴於集英殿。時命御史臺、太常寺修立儀注。<BR><BR> </p><p>　　孝宗隆興元年，太上皇帝天申節，皇帝及宰臣、文武百僚詣德壽宮上壽。是日，以欽宗大祥，前一日，皇帝起居如宮中儀，百僚拜表稱賀。<BR><BR> </p><p>　　乾道八年，立皇太子，皇帝率皇太子及文武百僚詣德壽宮上壽。前期，儀鸞司陳設德壽宮殿門之內外，設御坐於殿上當中南向，設大次於德壽宮門內南向，小次於殿東廊西向，設皇帝褥位二：一於御坐東南，西向，一於御坐之南，北向。尚醞設御酒尊、酒器於御坐之東，有司又設御茶床於御坐之西，俱稍北。其日，文武百僚內不係從駕者，並先赴德壽宮門外以俟迎駕起居。質明，皇帝服鞾袍出即御坐，從駕臣僚、禁衞起居如常儀。皇帝降坐，乘輦將至德壽宮，文武百僚迎駕再拜起居訖，前導官、太常卿、閤門官、太常博士、禮直官先入，詣大次前分左右立定。皇帝降輦入次，御史臺、閤門、太常寺分引皇太子并文武百僚入詣殿廷，東西相向立定，前導官導皇帝入小次，簾降。皇太子并文武百僚並橫行北向立。太上皇帝出宮升御坐，鳴鞭，小次簾捲。前導官導皇帝升殿東階，詣殿折檻前北向褥位再拜，躬奏聖躬萬福，再拜，皇帝詣太上皇帝御坐之東褥位西向立，前導官於殿上隨地之宜立。次舍人揖皇太子并文武百僚躬，典儀曰「再拜」，贊者承傳，在位官皆再拜，搢笏舞蹈，又再拜，皇太子不離位，奏聖躬萬福，各再拜，直身，分東西相向立。禮直官引奉盤醆官、受盤醆官、承旨宣答官、奏禮畢官、殿中監、少監升殿。內侍進御茶床，尚醞典御以盤醆、酒注授殿中監、少監，次禮直官引奉盤醆官詣酒尊所北向，殿中監啟醆，殿中少監注酒，奉盤醆官奉酒詣皇帝前北向，禮直官引受盤醆官詣太上皇帝御坐前，西向立，皇太子并文武百僚橫行北向立。奉盤醆官躬進皇帝，皇帝奉酒，前導官導皇帝詣太上皇帝御坐前躬進訖，少後，以盤授受盤醆官。前導官導皇帝詣太上御坐前褥位北向俛伏跪，<span>[殿下皇太子并百僚皆躬身。]</span>皇帝奏：「臣某謹率文武百僚稽首言：天申令節，臣某與百僚等不勝大慶，謹上千萬歲壽。」奏訖，伏，興，再拜，在位官皆再拜。承旨宣答官宣曰：「得皇帝壽酒，與皇帝并百僚內外同慶。」皇帝再拜，在位官皆再拜訖，分東西相向立。皇帝詣御坐東，西向立，奉盤醆官以盤北向恭進，皇帝奉盤，樂作，俟太上皇帝飲酒，皇帝躬接醆訖，皇帝少後，以盤醆授受盤醆官，以授殿中監，各復位立。皇太子并文武百僚橫行北向，皇帝詣褥位北向再拜，在位官皆再拜。皇帝詣太上御坐東褥位西向立，皇太子、文武百僚再拜，搢笏舞蹈，又再拜訖，內侍舉茶床，奏禮畢官北向俛伏跪奏：「具官臣某言禮畢。」在位官再拜。太上皇帝駕興，皇帝從入，文武百僚以次退。<BR><BR> </p><p>　　淳熙二年十一月，詔：「太上皇帝聖壽無疆，新歲七十，以十一日冬至加上尊號冊寶，十二月十七日立春行慶壽禮。」是日早，文武百僚並簪花赴文德殿立班，聽宣慶壽赦。宣赦訖，從駕至德壽宮行慶壽禮，致詞曰：「皇帝臣某言：天祐君親，錫茲難老，維春之吉，年德加新。臣某與羣臣等不勝大慶，謹上千萬歲壽。」餘與前上壽儀注同。禮畢，從駕官、應奉官、禁衞等並簪花從駕還內，文武百僚文德殿拜表稱賀。<BR><BR> </p><p>　　十年十二月，以太上皇后新年七十，詔以立春日行慶賀之禮。十三年春正月朔，以太上皇帝聖壽八十，帝率羣臣詣德壽宮行禮，其儀注、恩赦並如淳熙二年典故。<BR><BR> </p><p>　　孝宗以十月二十二日為會慶節，光宗以九月四日為重明節，寧宗以十月十九日為天祐節、尋改為瑞慶節，理宗以正月五日為天基節，度宗以四月九日為乾會節，瀛國公以九月二十八日為天瑞節。其上壽稱賀之禮，大略皆如天申節儀。<BR><BR> </p><p>　　諸慶節，古無是也，真宗以後始有之。大中祥符元年，詔以正月三日天書降日為天慶節，休假五日，兩京諸路州、府、軍、監前七日建道場設醮，斷屠宰；節日，士庶特令宴樂，京師然燈。又以六月六日為天貺節，京師斷屠宰，百官行香上清宮。又以七月一日聖祖降日為先天節，十月二十四日降延恩殿日為降聖節，休假、宴樂並如天慶節。中書、親王、節度、樞密、三司以下至駙馬都尉，詣長春殿進金縷延壽帶、金絲續命縷，上保生壽酒；改御崇德殿，賜百官飲，如聖節儀。前一日，以金縷延壽帶、金塗銀結續命縷、緋綵羅延壽帶、綵絲續命縷分賜百官，節日戴以入。禮畢，宴百官於錫慶院。天禧初，詔以大中祥符元年四月一日天書再降內中功德閣為天禎節，一如天貺節。尋以仁宗嫌名，改為天祺節。<BR><BR> </p><p>　　政和三年十一月五日，以修祀事，天真示見，詔為天應節。又以五月十二日祭方丘日為寧貺節，既又以二月十五日太上混元上德皇帝降聖日為真元節，八月九日青華帝君生辰為元成節，正月四日有太祖神御之州府宮殿行香為開基節，十月二十五日為天符節，皆如天慶節，著為令。<BR><BR> </p><p>　　高宗建炎元年十一月五日，詔：「政和以來添置諸節，除開基節外，餘並依祖宗法。」</p>
<div class='pn'><p class='pre'>上一节：<a href='第六十四章-卷六十四-原文.html'>第六十四章-卷六十四</a></p><p class='next'>下一节：<a href='第六十六章-卷六十六-原文.html'>第六十六章-卷六十六</a></p></div></body>
</html>
