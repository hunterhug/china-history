<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>宋史-志-第八十五章-卷八十五-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-志<a href='../宋史.html#志'>：目录</a></p>
</div>
<div class='pn'><p class='pre'>上一节：<a href='第八十四章-卷八十四-原文.html'>第八十四章-卷八十四</a></p><p class='next'>下一节：<a href='第八十六章-卷八十六-原文.html'>第八十六章-卷八十六</a></p></div>
</div>

<h1>第八十五章-卷八十五<span style='font-size:small'> 原文</span></h1>
<p>樂章一郊祀　祈穀　雩祀　五方帝　感生帝<BR><BR> </p><p>　　建隆郊祀八曲<BR><BR> </p><p>　　降神，高安在國南方，時維就陽。以祈帝祉，式致民康。豆籩鼎俎，金石絲簧。禮行樂奏，皇祚無疆。<BR><BR> </p><p>　　皇帝升降，隆安步武舒遲，升壇肅祗。其容允若，於禮攸宜。<BR><BR> </p><p>　　奠玉幣，嘉安嘉玉製幣，以通神明。神不享物，享於克誠。<BR><BR> </p><p>　　奉俎，豐安笙鏞備樂，繭栗陳牲。乃迎芳俎，以薦高明。<BR><BR> </p><p>　　酌獻，禧安丹雲之爵，金龍之杓。挹於尊罍，是曰清酌。<BR><BR> </p><p>　　飲福，禧安潔茲五齊，酌彼六尊。致誠斯至，率禮彌敦。以介景福，永隆後昆。重熙累洽，帝道攸尊。<BR><BR> </p><p>　　亞獻、終獻，正安謂天蓋高，其聽孔卑。聞樂歆德，介以福禧。<BR><BR> </p><p>　　送神，高安倏兮而來，忽兮而迴。雲馭杳邈，天門洞開。<BR><BR> </p><p>　　咸平親郊八首<BR><BR> </p><p>　　降神，高安圜丘何方？在國之陽。禮神合祭，運啟無疆。祖考來格，籩豆成行。其儀肅肅，降福穰穰。<BR><BR> </p><p>　　皇帝升降，隆安禮備樂成，乾健天行。帝容有穆，佩玉鏘鳴。<BR><BR> </p><p>　　奠玉幣，嘉安定位毖祀，告於神明。嘉玉量幣，享於克誠。<BR><BR> </p><p>　　奉俎，豐安有牲斯純，有俎斯陳。進於上帝，昭報深仁。<BR><BR> </p><p>　　酌獻，禧安大報於帝，盛德升聞。醴齊良潔，粢盛苾芬。<BR><BR> </p><p>　　飲福，禧安祀帝圜丘，九州獻力。禮行於郊，百神受職。靈祗格思，享我明德。天鑒孔章，玄祉昭錫。<BR><BR> </p><p>　　亞獻、終獻，正安羽籥雲罷，干戚載揚。接神有恪，錫羨無疆。<BR><BR> </p><p>　　送神，高安神駕來思，風舉雲飛。神馭歸止，天空露晞。<BR><BR> </p><p>　　景祐親郊，三聖並侑二首<BR><BR> </p><p>　　奠幣，廣安千齡啟運，三後在天。嘉壇並侑，億萬斯年。<BR><BR> </p><p>　　酌獻，彰安皇基締構，帝系靈長。躬薦鬱鬯，子孫保昌。<BR><BR> </p><p>　　常祀二首<BR><BR> </p><p>　　太祖配位奠幣，定安翕受駿命，震疊群方。侑祀上帝，德厚流光。<BR><BR> </p><p>　　酌獻，英安誕受靈符，肇基丕業。配享潔尊，永隆萬葉。<BR><BR> </p><p>　　元符親郊五首<span>[餘同咸平，凡闕者皆用舊詞。]</span><BR><BR> </p><p>　　降神，景安<span>[六變辭同。]</span>無為靡遠，深厚廣圻。祭神恭在，弁冕袞衣。粢盛豐美，明德馨輝。以祥以佑，非眇專祈。<BR><BR> </p><p>　　升降，乾安<span>[罍洗、飲福並奏。]</span>神靈擁衞，景從雲隨。玉色温粹，天步舒遲。周旋陟降，皇心肅祗。千靈是保，百福攸宜。<BR><BR> </p><p>　　退文舞、迎武舞，正安左手執籥，右手秉翟。進旅退旅，萬舞有奕。<BR><BR> </p><p>　　徹豆，熙安陟彼郊丘，大祀是承。其豆孔庶，其香始升。上帝時歆，以我齊明。卒事而徹，福祿來成。<BR><BR> </p><p>　　送神，景安馨遺八尊，器空二簋。至祝至虔，穹祗貺祉。<BR><BR> </p><p>　　政和親郊三首<BR><BR> </p><p>　　皇帝升降，乾安因山為高，爰陟其首。玉趾躩如，在帝左右。帝謂我王，予懷仁厚。眷言顧之，永綏九有。<BR><BR> </p><p>　　配位酌獻，大寧於穆文祖，妙道九德。默契靈心，肇基王跡。啟佑後人，垂裕罔極。合食昭薦，孝思維則。<BR><BR> </p><p>　　於皇順祖，積德累祥。發源深厚，不耀其光。基天明命，厥厚克昌。是孝是享，申錫無疆。<BR><BR> </p><p>　　高宗建炎初，國步尚艱，乃詔有司，天帝地祗及他大祀，先以時舉。太常尋奏，近已增募樂工，干、羽、簨、虡亦備，始循舊禮，用登歌樂舞。其祀昊天上帝：<BR><BR> </p><p>　　降神用景安<BR><BR> </p><p>　　圜鍾為宮，三奏蒐講上儀，式修毖祀。日吉辰良，禮成樂備。風馭雲旗，聿來歆止。嘉我馨德，介茲繁祉。<BR><BR> </p><p>　　黃鐘為角，一奏我將我享，涓選休成。執事有恪，惟寅惟清。樂既六變，肅廱和鳴。高高在上，庶幾是聽。<BR><BR> </p><p>　　太簇為徵，一奏禮崇禋祀，備物薦誠。昭格穹昊，明德惟馨。風馬雲車，肸蠁居歆。申錫無疆，齎我思成。<BR><BR> </p><p>　　姑洗為羽，一奏惟天為大，物始攸資。恭承禋祀，以報以祈。神不可度，日監在茲。有馨明德，庶其格思。<BR><BR> </p><p>　　皇帝盥洗，正安靈承上帝，厲意專精。設洗於阼，罍水以清。盥以致潔，感通神明。無遠弗屆，其饗茲誠。<BR><BR> </p><p>　　升壇，正安皇矣上帝，神格無方！一陽肇復，典祀有常。豆登豐潔，薦德馨香。棐忱居歆，降福穰穰。<BR><BR> </p><p>　　上帝位奠玉幣，嘉安治極發聞，不瑕有芬。嘉玉陳幣，神屆欣欣。誠心昭著，欽恭無文。以安以侑，篤祜何垠。<BR><BR> </p><p>　　太祖位奠幣，安定茫茫蒼穹，孰知其紀！精意潛通，雖遠而邇。量幣薦誠，有實斯篚。睠然顧之，永錫繁祉。<BR><BR> </p><p>　　皇帝還位，正安典祀有常，昭事上帝。奉以告虔，逮迄奠幣。鐘鼓既設，禮儀既備。神之格思，恭承貺賜。<BR><BR> </p><p>　　捧俎，豐安祀事孔明，禮文惟楙。爰潔犧牲，載登俎豆。或肆或將，無聲無臭，精祲潛通，永綏我後。<BR><BR> </p><p>　　上帝酌獻，嘉安氣萌黃鐘，萬物資始。欽若高穹，吉蠲時祀。神筴泰元，增授無已。群生熙熙，函蒙繁祉。<BR><BR> </p><p>　　太祖位酌獻，英安赫赫翼祖，受命於天。德邁三代，威加八埏。陟配上帝，明禋告虔。流光垂裕，於萬斯年。<BR><BR> </p><p>　　文舞退、武舞進，正安大德曰生，陰陽寒暑。樂舞形容，干戚籥羽。一弛一張，退旅進旅。神安樂之，祉錫綿宇。<BR><BR> </p><p>　　亞、終獻，文安惟聖普臨，順皇之德。典禮有彝，享祀不忒。籩豆靜嘉，降登肸飭。神具醉止，景貺咸集。<BR><BR> </p><p>　　徹豆，肅安內心齊誠，外物蠲潔。神來迪嘗，俎豆既徹。燕及群生，靡或夭閼。降福穰穰，時萬時億。<BR><BR> </p><p>　　送神，景安於赫上帝，乘龍御天。惟聖克事，明饗斯虔。薦豆雲徹，靈猋且旋。載錫休祉，其惟有年。<BR><BR> </p><p>　　望燎，正安靈承上帝，精意感通。馨香旁達，粢盛既豐。登降有儀，祀備樂終。神之聽之，福祿來崇。<BR><BR> </p><p>　　紹興十三年，初舉郊祀，命學士院制宮廟朝獻及圜壇行禮、登門肆赦樂章，凡五十有八。至二十八年，以臣僚有請改定，於是御制樂章十有三，及徽宗元御製仁宗廟樂章一，共十有四篇。餘則分命大臣與兩制儒館之士，一新撰述，并懿節別廟樂曲凡七十有四，俱彙見焉。其祀圜丘。<BR><BR> </p><p>　　皇帝入中壝，乾安帝出於震，巽惟齊明。律曰姑洗，以示潔清。我交於神，蠲意必精，既盥而往，祈鑒斯誠。<BR><BR> </p><p>　　降神，景安陽動黃宮，日旋南極。天門蕩蕩，百神受職。爰熙紫壇，熉黃殊色。神哉沛來，蓋親有德。<BR><BR> </p><p>　　盥洗，乾安帝顧明德，監於克誠。齊戒滌濯，式示潔清。郊丘合祛，享意必精。既盥而薦，熙事備成。<BR><BR> </p><p>　　升壇，乾安帝監崇壇，媼神其從。稽古合祛，並侑神宗。升階奠玉，誠意感通。貺施鼎來，受福無窮。<BR><BR> </p><p>　　昊天上帝位奠玉幣，嘉安<span>[御製。]</span>上穹昊天，日星垂曜。照臨下土，王國是保。維玉與帛，寅恭昭報。永左右之，欽若至道。<BR><BR> </p><p>　　皇地祗位奠玉幣，嘉安<span>[御製。]</span>至哉坤厚，隤然止靜。柔載動植，資始成性。玉光幣色，璨若其映。式恭禋祀，有邦之慶。<BR><BR> </p><p>　　太祖皇帝位尊幣，廣安<span>[御製。]</span>明明翼祖，並侑泰壇。肇造綿宇，王業孔艱。表正封略，上際下蟠。躬以大報，亦止於燔。<BR><BR> </p><p>　　太宗皇帝位奠玉幣，化安<span>[御製。]</span>赫赫巍巍，及時純熙。昊天成命，後則受之。登邁邃古，光被聲詩。有幣陟配，孫謀所貽。<BR><BR> </p><p>　　降壇，乾安躬展盛儀，天步逡巡。樂備禮交，嘉玉既陳。神方安坐，薦祉紛綸。陟降有容，皇心載勤。<BR><BR> </p><p>　　還位，乾安克昭王業，命成昊天。泰畤禋燎，八陛惟圜。肅然威儀，登降周旋。是謂精享，神監吉蠲。<BR><BR> </p><p>　　奉俎，豐安至大惟天，雲何稱德！展誠致薦，牲用博碩。誠以牲寓，帝由誠格。居歆降祥，時萬時億。<BR><BR> </p><p>　　再詣盥洗，乾安帝出於震，巽惟潔齊。神明其德，迺稱禋柴。惟茲吉蠲，昭事聿懷。重盥而祀，敷錫孔皆。<BR><BR> </p><p>　　再升壇與初升同，惟易奠玉作奠酌。<BR><BR> </p><p>　　昊天上帝位酌獻，禧安<span>[御製。]</span>謁款壇陛，祗祀泰禋。丘圜自然，可格至神。桂尊登酌，嘉薦方新。靡福菲眇，敷佑下民。<BR><BR> </p><p>　　皇地祗位酌獻，光安<span>[御製。]</span>厚德光大，承元之明。茲潛莩吹，升於昭清。冰天桂海，咸資化成。恭酌彝醪，報本惟精。<BR><BR> </p><p>　　太祖皇帝位酌獻，彰安<span>[御製。]</span>於赫皇祖，創業立極。肅肅靈命，蕩蕩休德。嘉觴精潔，雅奏金石。丕顯神謨，惟后之則。<BR><BR> </p><p>　　太宗皇帝位酌獻，韶安<span>[御製。]</span>丕鑠帝宗，復受天命。群陰猶黷，一戎大定。奠鬯斯馨，功歌在詠。佑啟後人，文軌蚤正。<BR><BR> </p><p>　　還位，乾安肆類上帝，懷柔百神。稿秸既設，珪幣既陳。精誠潛交，已事而竣。佑我億載，基圖日新。<BR><BR> </p><p>　　入小次，乾安恭展美報，聿修上儀。禮樂和節，登降適宜。德焉斯親，神靡不娭。海內承福，式固邦基。<BR><BR> </p><p>　　文舞退、武舞進，正安泰元尊臨，富媼繁祉。於皇祖宗，既昭格止。奏舞象功，靈其有喜。永言孝思，盡善盡美。<BR><BR> </p><p>　　亞獻，正安陽丘其高，神祇並位。即奠厥玉，既奉厥醴。亦有嘉德，克相毖祀。旨酒載爵，以成熙事<span>[終獻同，止易再酌為三酌。]</span><BR><BR> </p><p>　　出小次位，乾安爰熙紫壇，天地並貺。來燕來寧，畢陳鬱鬯。承神至尊，精意所鄉。告靈饗奠，祉福其暢。<BR><BR> </p><p>　　詣飲福位，乾安帝臨崇壇，媼神其從。祖宗並歆，福祿攸同。兵寢刑措，時和歲豐。其膺受之，將施無窮。<span>[降壇同，止易「將」作「以」。]</span><BR><BR> </p><p>　　飲福，禧安八音克諧，降神出祗。風馬雲車，陟降在茲。錫我純嘏，我應受之。一人有慶，燕及群黎。<BR><BR> </p><p>　　還位，乾安帝出於震，孝奏上儀。燔燎膻薌，神徠燕娭。肅若舊典，罔或不祗。既右饗之，翕受蕃釐。<BR><BR> </p><p>　　徹豆，熙安燎薌既升，爇膋以潔。於豆於登，焄蒿有飶。紫幄熉黃，神其安悅。將以慶成，薄言盍徹。<BR><BR> </p><p>　　送神，景安九霄眇邈，神不可求。何以降之？監德之修。三獻備成，神不可留。何以送之？保天之休。<BR><BR> </p><p>　　望燎，乾安謂天蓋高，陽噓而生。日月列宿，皆天之神。肆求厥類，與陽俱升。視燎於壇，以終其勤。<BR><BR> </p><p>　　望瘞，乾安謂地蓋厚，陰翕而成。社稷群望，皆地之靈。肆求厥類，與陰俱凝。視瘞於坎，以終其勤。<BR><BR> </p><p>　　還大次，乾安舞具八佾，樂備六成。大矣孝熙，厲意專精。已事而竣，回軫還衡。我應受之，以莫不增。<BR><BR> </p><p>　　還內，采茨五輅鳴鑾，八神警蹕。天官景從，莫不祗栗。祲威盛容，昭哉祖述。祚我無疆，葉氣充溢。<BR><BR> </p><p>　　寧宗郊祀二十九首<BR><BR> </p><p>　　皇帝入中壝，乾安合祀丘澤，登侑祖宗。顧諟惟精，靈承惟恭。有嚴皇儀，有莊帝容。監於克誠，肅肅廱廱。<BR><BR> </p><p>　　降神，景安<BR><BR> </p><p>　　圜鐘為宮天門蕩蕩，雲車陰陰。百神咸秩，三靈顧歆。神哉來娭，神哉溥臨。饗時宋德，翼翼小心。<BR><BR> </p><p>　　黃鐘為角華蓋既動，紫微洞開。星樞周旋，日車徘徊。靈兮顧佑，靈兮沛來。載燕載娭，式時壇垓。<BR><BR> </p><p>　　太簇為徵泰尊媼釐，祖功宗德。辰躔陪營，嶽瀆受職。神哉來下，神哉來格。饗德惟馨，留虞嘉席。<BR><BR> </p><p>　　姑洗為羽金石宣昭，羽旄紛綸。潔火夕照，明水夜陳。娭哉惟靈，娭哉惟神。風馬招搖，惟德之親。<BR><BR> </p><p>　　皇帝盥洗，乾安皇帝儉勤，盥用陶瓦。禮神頌祗，奠幣獻斝。月鑒陰肅，醴液融冶。挹彼注茲，禮無違者。<BR><BR> </p><p>　　升壇，乾安崇臺穹窿，高靈下墮。慶陰彷彿，從坐嶪峨。宵升於丘，時通權火。維天之命，百祿是荷。<BR><BR> </p><p>　　降壇帝饗於郊，一精二純。紫觚陟降，嘉玉妥陳。神方留娭，瑞貺紛綸。申錫無疆，螽斯振振。<BR><BR> </p><p>　　還位肅肅禮度，鋗鋗宮奏。天行徐謐，皇儀昭懋。光連重璧，物備簋豆。於皇以饗，無聲無臭。<BR><BR> </p><p>　　尚書奉俎列俎孔陳，嘉籩維實。鼎煁陽燧，玉流星液。我牲既碩，我薦既苾。神監下昭，安坐翔吉。<BR><BR> </p><p>　　再詣盥洗帝澄初觴，禮嚴再盥。精明顯昭，齊顒洞貫。靈娭留俞，神光炳煥。我宋受福，永壽於萬。<BR><BR> </p><p>　　再升壇紫壇嶽立，神光夜燭。有儼旒采，有鸞佩玉。霄垠顧佑，祖宗熙穆。對越不忘，俾爾戩穀。<BR><BR> </p><p>　　降壇，乾安天容澄謐，景氣晏和。瓚斝薦醇，鋗璆葉歌。帝降庭止，夜其如何？神助之休，宜爾衆多。<BR><BR> </p><p>　　還位，乾安甘露流英，卿雲舒采。靈俞有喜，神光晻暖。穆穆來蒞，洋洋如在。帝用居歆，澤及四海。<BR><BR> </p><p>　　入小次，乾安聽惟饗德，監惟棐忱。顧諟思明，靈承思欽。永言端蒞，肅對下臨。上帝是皇，毋貳爾心。<BR><BR> </p><p>　　文舞退、武舞進，正安羽籥陳容，干戚按節。德閑而泰，功勞而決。虞我神祇，揚我謨烈。盡美盡善，福流有截。<BR><BR> </p><p>　　亞獻，正安帝臨中壇，神從八陛。花玉展瑞，明馨薦醴。亦有嘉德，克相盛禮。獻茲重觴，降福彌彌。<BR><BR> </p><p>　　終獻，正安敬事天地，升侑祖宗。陳盥於三，介觴之重。秉德翼翼，有來廱廱。相予祀事，福嘏日溶。<BR><BR> </p><p>　　出小次，乾安孝奏展成，熙儀畢薦。光流桂俎，祥衍椒奠。風管晨凝，雲容天轉。拜貺於郊，右序詒燕。<BR><BR> </p><p>　　詣飲福位，乾安所饗惟清，所欽惟馨。靈喜留俞，天景窈冥。福祿來成，福祿來寧。皇用時斂，壽我慈庭。<BR><BR> </p><p>　　飲福，禧安<BR><BR> </p><p>　　瓚斝觩○，觥罍氤氳。有醴惟香，有酒惟欣。肸蠁豐融，懿懿芬芬。我龍受之，如川如雲。<BR><BR> </p><p>　　降壇，乾安天錫多祉，皇受五福。言瞻瑤壇，迄奉瑄玉。昭星炳燿，元氣回復。帝儀載旋，有嘉穆穆。<BR><BR> </p><p>　　還位，乾安璿圖天深，鼎文日輝。慶流皇家，像炳紫微。乾回冕旒，雲煥袞衣。何千萬年，式於九圍。<BR><BR> </p><p>　　尚書徹豆，熙安蘭豆既升，簠簋既登。禮備俎實，饗貴牲○。時乃告徹，器用畢興。祚我皇基，介福是膺。<BR><BR> </p><p>　　送神，景安神輔有德，來燕來娭。禮薦熙成，三靈逆釐。神饗有道，言旋言歸。福祉咸蒙，百世本支。<BR><BR> </p><p>　　詣望燎位，乾安莫神乎天，陽噓而生。日月星辰，皆乾之精。肆求厥類，與陽俱升。視燎於壇，展也大成。<BR><BR> </p><p>　　詣望瘞位，乾安地載萬物，陰翕而成。山嶽河瀆，皆坤之靈。克肖其象，與陰俱凝。視瘞於坎，思求厥成。<BR><BR> </p><p>　　還大次，乾安福方流胙，祈方欽柴。鹵簿載肅，毬架允諧。帝祉具臨，皇靈允懷。遄御於次，降福孔皆。<BR><BR> </p><p>　　還內，乾安八福呵蹕，千官景從。回軫還衡，昆威盛容。妥飾芝鳳，御朝雲龍。歸壽慈闈，敷時民廱。<BR><BR> </p><p>　　景祐上辛祈穀，仁宗御製二首<BR><BR> </p><p>　　太宗配位奠幣，仁安天祚有開，文德來遠。祈彀日辛，侑神禮展。<BR><BR> </p><p>　　酌獻，紹安於穆神宗，惟皇永命。薦醴六尊，聲歌千詠。<BR><BR> </p><p>　　紹興祈穀三首<BR><BR> </p><p>　　降神、盥洗、升壇、還位及上帝奠玉幣、奉俎，並同圜丘。<BR><BR> </p><p>　　太宗位奠幣，宗安於穆思文，克配上帝。涓選休成，遵揚嚴衞。祗薦明誠，肅陳量幣。享茲吉蠲，申錫來裔。<BR><BR> </p><p>　　上帝位酌獻，嘉安三陽肇新，萬物資始。精誠祈天，其聽斯邇。願均雨暘，田疇之喜。如坻如京，以備百禮。<BR><BR> </p><p>　　太宗位酌獻，德安天錫勇智，允惟太宗。功隆德盛，與帝比崇。禮嚴陟配，誠達精衷。尚其錫祉，歲以屢豐。<BR><BR> </p><p>　　孟夏雩祀，仁宗御製二<BR><BR> </p><p>　　太祖配坐奠幣，獻安昊天蓋高，祀事為大。嚴配皇靈，億福來介。<BR><BR> </p><p>　　酌獻，感安龍見而雩，神之來格。犧象精良，威靈赫奕。<BR><BR> </p><p>　　紹興雩祀一首<BR><BR> </p><p>　　上帝位酌獻，嘉安蒼蒼昊穹，覆臨下土。欽惟歲事，民所依怙。爰竭精虔，禮典斯舉。甘澤以時，介我稷黍。<BR><BR> </p><p>　　冬至、孟春、孟夏、季秋四祀，上公攝事七首<BR><BR> </p><p>　　降神，景安二章天何言哉，至清而健！默定幽贊，降祥福善。夙設圜壇，恭陳嘉薦。貞馭下臨，儲休錫羨。<BR><BR> </p><p>　　生物之祖，興益之宗。於國之陽，以禋昊穹。六變降神，於論鼓鐘。親德享道，錫羨無窮。<BR><BR> </p><p>　　太尉行，正安禮經之重，祭典為宗。上公攝事，登降彌恭。庶品豐潔，令儀肅廱。百神萃止，惟吉之從。<BR><BR> </p><p>　　司徒奉俎，豐安禮崇禋祀，神鑒孔明。牲牷博腯，以炰以烹。馨香蠲潔，品物惟精。錫以純嘏，享茲至誠。<BR><BR> </p><p>　　飲福，廣安簠簋既陳，吉蠲登薦。洗心防邪，肅祗祭典。陟降惟寅，籩豆有踐。百福咸宜，淳耀丕顯。<BR><BR> </p><p>　　亞、終獻，文安秩秩禮文，肅肅嚴祀。仰洽神休，式協民紀。灌獻有容，敘其俎簋。明德惟馨，以介丕祉。<BR><BR> </p><p>　　送神，景安帝臨中壇，肅恭禋祀。靈景舒光，飛龍旋軌。送神有章，神心具醉。輔德惟仁，永錫元祉。<BR><BR> </p><p>　　景德以後祀五方帝十六首<BR><BR> </p><p>　　青帝降神，高安<span>[六變。]</span>四序伊始，三陽肇新。氣迎東郊，蟄戶咸春。功宣播殖，澤被生民。祝史正辭，昭事惟寅。<BR><BR> </p><p>　　奠玉幣、酌獻，並用嘉安條風始至，盛德在木。平秩東作，種獻穜穋。律應青陽，氣和玉燭。惠彼兆民，以介景福。<BR><BR> </p><p>　　送神，高安備物致用，薦羞神明。禮成樂舉，克享克禋。<BR><BR> </p><p>　　酌獻，祐安條風斯應，候曆維新。陽和啟蟄，呂物皆春。篪簧協奏，簠簋畢陳。精羞豐薦，景福攸臻。<BR><BR> </p><p>　　赤帝降神，高安長嬴戒序，候正南訛。功資蕃育，氣應清和。鼎實嘉俎，樂備登歌。神其來享，降福孔多。<BR><BR> </p><p>　　奠玉幣、酌獻，嘉安<span>[景祐用祐安，辭亦不同。]</span>象分離位，德配炎精。景風協律，化神含生。百嘉茂育，乃順高明。神無常享，享於克誠。<BR><BR> </p><p>　　送神，高安籩豆有踐，黍稷惟馨。禮終三獻，神歸杳冥。<BR><BR> </p><p>　　黃帝降神，高安坤輿厚載，黃裳元吉。宅中居正，含章抱質。分王四季，其功靡秩。育此群生，首茲六律。<BR><BR> </p><p>　　奠玉幣、酌獻，嘉安<span>[景祐用祐安，辭亦不同。]</span>中央定位，厚德惟新。五行攸正，四氣爰均。笙鏞以間，簠簋斯陳。為民祈福，肅奉明禋。<BR><BR> </p><p>　　送神，高安土德居中，方輿配位。樂以送神，式申昭事。<BR><BR> </p><p>　　白帝降神，高安西顥騰晶，天地始肅。盛德在金，百嘉茂育，擴弩射牲，築場登穀。明靈格思，旌罕紛屬。<BR><BR> </p><p>　　尊玉幣、酌獻，嘉安景祐用祐安，辭亦不同博碩肥腯，以炰以烹。嘉栗旨酒，有彌斯盈。餚覈惟旅，肅肅烝烝。吉蠲備物，享於克誠。<BR><BR> </p><p>　　送神，高安飆輪戾止，景燭靈壇。金奏繹如，白露漙漙。<BR><BR> </p><p>　　黑帝降神，高安隆冬戒序，歲曆順成。一人有慶，萬物由庚。有旨斯酒，有碩斯牲。報功崇德，正直聰明。<BR><BR> </p><p>　　奠玉幣、酌獻，嘉安<span>[景祐用祐安，辭亦不同。]</span>大儀斡運，星紀環周。三時不害，黍稷盈疇。克誠致享，品物咸羞。禮成樂變，錫祚貽休。<BR><BR> </p><p>　　送神，高安管磬咸和，禮獻斯畢。靈歟言旋，神降之吉。<BR><BR> </p><p>　　紹興以後祀五方帝六十首<BR><BR> </p><p>　　青帝降神，高安<BR><BR> </p><p>　　圜鐘宮三奏於神何司，而德於木？肅然顧歆，則我斯福。我祀孔時，我心載祗。匪我之私，神來不來。<BR><BR> </p><p>　　黃鐘為角，一奏神兮焉居？神在震方。仁以為宅，秉天之陽。神之來矣，道修以阻。望神未來，使我心苦。<BR><BR> </p><p>　　太簇為徵，一奏神在途矣，習習以風。百靈後先，敢一不恭！奔走癘疫，祓除菑凶。顧瞻下方，逍遙從容。<BR><BR> </p><p>　　姑洗羽一奏温然仁矣，熙然春矣。龍駕帝服，穆將臨矣。我酒清矣，我餚烝矣。我樂備矣，我神顧矣。<BR><BR> </p><p>　　升殿，正安在國之東，有壇崇成。節以和樂，式降式登。潔我珮服，璆琳鏘鳴。匪壇斯高，曷妥厥靈？<BR><BR> </p><p>　　青帝奠玉幣，嘉安物之熙熙，胡為其然。蒙神之休，乃敢報旃。有邸斯珪，有量斯幣。於以奠之，格此精意。<BR><BR> </p><p>　　太昊氏位尊幣，嘉安卜歲之初，我迎春祗。孰克侑饗，曰古宓戲。於皇宓戲，萬世之德。再拜稽首，敢愛斯璧。<BR><BR> </p><p>　　奉俎，豐安靈兮安留，煙燎既升。有碩其牲，有俎斯承。匪牲則碩，我德惟馨。緩節安歌，庶幾是聽。<BR><BR> </p><p>　　青帝酌獻，祐安百末布蘭，我酒伊旨。酌以匏爵，洽我百禮。帝居青陽，顧予嘉觴。右我天子，宜君宜王。<BR><BR> </p><p>　　太昊酌獻，祐安五德之王，誰實始之？功括造化，與天無期。酌我清酤，盥獻載飭。神鑒孔饗，天子之德。<BR><BR> </p><p>　　亞、終獻，文安貳觴具舉，承神嘉虞。神具醉止，眷焉此都。我歲方新，我畝伊殖。時暘時雨，繄神之力。<BR><BR> </p><p>　　送神，高安忽而來兮，格神鴻休。忽而往兮，神不予留。神在天兮，福我壽我。千萬春兮，高靈下墮。<BR><BR> </p><p>　　赤帝降神，高安<BR><BR> </p><p>　　圜鐘為宮離明御正，德協於火。有感其生，維帝是何。帝圖炎炎，貽福錫我。鑒於妥虔，高靈下墮。<BR><BR> </p><p>　　黃鐘為角赤精之君，位於朱明。茂育萬物，假然長嬴。我潔我盛，我蠲我誠。神其下來，雲車是承。<BR><BR> </p><p>　　太簇為徵八卦相蕩，一氣散施。隆熾恢臺，職神尸之。肅肅飆御，神戾於天。於昭神休，天子萬年。<BR><BR> </p><p>　　姑洗為羽燁燁其光，炳炳其靈。窅其如容，欻其如聲。扇以景風，導以朱斿。我德匪類，神其安留。<BR><BR> </p><p>　　升殿，正安除地國南，有基崇祟。載陟載降，式虔式恭。燎煙既燔，黻冕斯容。神如在焉，肆予幽通。<BR><BR> </p><p>　　赤帝奠玉幣，嘉安太微呈祥，炎德克彰。佑我基命，格於明昌。一純二精，有嚴典祀。於以奠之，以介繁祉。<BR><BR> </p><p>　　神農氏奠幣，嘉安練以纁黃，有篚將之。肸蠁斯荅，有神昭之。維神於民，實始貨食。歸德報功，敢怠王國。<BR><BR> </p><p>　　奉俎，豐安有牲在滌，從以騂牡。或肆或將，有潔其俎。神嗜飲食，飶飶芬芬。莫腆於誠，神其顧歆！<BR><BR> </p><p>　　赤帝酌獻，祐安四月維夏，兆於重離。帝執其衡，物無癘疵。於皇帝功，思樂旨酒，奠爵既成，垂福則有。<BR><BR> </p><p>　　神農氏酌獻，祐安猗歟先農，肇茲黍稷！既殖既播，有此粒食。秬鬯潔清，彝樽疏冪。竭我瑤斝，莫報嘉績。<BR><BR> </p><p>　　亞、終獻，文安盥爵奠斝，載虔載恭。籩豆靜嘉，於樂鼓鐘。禮備三獻，神具醉止。孰顯神德？揚光紛委。<BR><BR> </p><p>　　送神，高安神來何從？馺然靈風。神去何之？杳然幽蹤。伊神去來，霧散雲烝。獨遺休祥，山崇川增。<BR><BR> </p><p>　　黃帝降神，高安<BR><BR> </p><p>　　圜鐘為宮維帝奠位，乃咸於時。孰主張是，而樞紐之？穀我腹我，比予於兒。告我冠服，迨其委蛇。<BR><BR> </p><p>　　黃鐘為角蓀無不在，日輿我居。孰不可來？肸蠁斯須。象服龍駕，淵淵鼓桴。蓀不汝多，多汝意孚。<BR><BR> </p><p>　　太簇為徵樂哉帝居，逝留無常！爾信我宅，爾中我鄉。乃眷茲土，於赫君王。翩然下來，去未遽央。<BR><BR> </p><p>　　姑洗為羽澹兮撫琴，啾兮吹笙。神之未來，肅穆以聽。繽紛羽旄，姣服在中。神既來止，亦無惰容。<BR><BR> </p><p>　　升殿，正安民生地中，動作食息。輿我周旋，莫匪爾極。捕鰈東海，搴茅南山。彼勞如何，矧升降間！<BR><BR> </p><p>　　黃帝奠玉幣，嘉安萬櫝之寶，一絇之絲。孕之育之，誰為此施？歸之後神，神曰何為？不宰之功，蕩然四垂。<BR><BR> </p><p>　　有熊氏位奠幣，嘉安維有熊氏，以土勝王。其後皆沿，茲德用壯。黼黻幅舄，裳衣是創。幣之元纁，對此昭亮。<BR><BR> </p><p>　　奉俎，豐安王曰欽哉，無愛斯牲！登我元祀，亦有皇靈。以將以享，或剝或烹。大夫之俎，天子之誠。<BR><BR> </p><p>　　黃帝酌獻，祐安黍以為翁，鬱以為婦。以侑元功，以酌大斗。伊誰歆之？皇皇帝後。伊誰嘏之？天子萬壽。<BR><BR> </p><p>　　有熊氏酌獻，祐安昔在綿邈，有人公孫。登政撫辰，節用良勤。所蓄既大，所行宜遠。載其華樽，從以簫管。<BR><BR> </p><p>　　亞、終獻，文安羽觴更陳，厥味清涼。飲之不煩，又有蔗漿。夜未艾止，明星浮浮。願言妥靈，靈兮淹留。<BR><BR> </p><p>　　送神，高安靈不肯留，沛兮將歸。玉節猋逝，翠旗並馳。顧瞻佇立，悵然佳期。蹇千萬年，無斁人斯。<BR><BR> </p><p>　　白帝降神。高安<BR><BR> </p><p>　　圜鐘為宮白藏啟序，庶彙向成。有嚴禋祀，用荅幽靈。風馬雲車，來燕來寧。洋洋在上，休福是承。<BR><BR> </p><p>　　黃鐘為角素精肇節，金行固藏。氣沖炎伏，明河翻霜。功收有年，禮薦有章。祗越眇冥，鴻基永昌。<BR><BR> </p><p>　　太簇為徵昊天之氣，揫斂萬彙。涓日潔齊，有嚴厥祀。有牲維肥，有酒維旨。神之燕娭，錫茲福祉。<BR><BR> </p><p>　　姑洗為羽執矩斯兌，實惟素靈。受職儲休，萬寶以成。饗於西郊，奠玉陳牲。侑以雅樂，來歆克誠。<BR><BR> </p><p>　　升殿，正安素猋諧律，西顥墮靈。肇復元祀，晨煬肅清。下土層陔，嘉薦芳馨。以御蕃祉，介我西成。<BR><BR> </p><p>　　白帝奠玉幣，嘉安惟時素秋，肇舉元祀。禮備樂作，降登有數。洋洋在上，神既來止。神之格思，錫我繁祉。<BR><BR> </p><p>　　少昊氏位奠幣，嘉安西顥肅清，群生茂遂。有嚴報典，孔明祀事。珪幣告虔，神靈燕喜。賫我豐年，以錫民祉。<BR><BR> </p><p>　　奉俎，豐安洽禮既陳，諧音具舉。有滌斯牲，孔碩為俎。維帝居歆，介我稷黍。樂哉有秋，繄神之祜！<BR><BR> </p><p>　　白帝酌獻，祐安徂商肇祀，靈蓋孔饗。恭承嘉禧，湛澹秬鬯。監此馨香，靈其安留。疇惠下民，匪靈之休。<BR><BR> </p><p>　　少昊氏位酌獻，祐安沆碭西顥，功載萬世。乘金宅兌，侑我明祀。嘉觴布蘭，牲玉潔精。神之燕虞，肅用有成。<BR><BR> </p><p>　　亞、終獻，文安肅成萬物，泬寥其秋。惟茲祀事，戾止靈斿。酌獻具舉。典禮是求。冀福斯民，黍稷盈疇。<BR><BR> </p><p>　　送神，高安沆碭白藏，順成萬寶。有來德馨，於昭神妥。露華晨晞，飆馭聿還。介我嗣歲，澤均幅員。<BR><BR> </p><p>　　黑帝降神，高安<BR><BR> </p><p>　　圜鐘為宮<BR><BR> </p><p>　　吉日壬癸，律中應鐘。國有故常，北郊迎冬。乃蕆祀事，必祗必恭。明默雖異，感而遂通。<BR><BR> </p><p>　　黃鐘為角良月盈數，四氣推遷。帝於是時，典司其權。高靈下墮，降祉幅員。神之聽之，祀事罔愆。<BR><BR> </p><p>　　太簇為徵北方之神，執權司冬。三時務農，於焉告功。禮備樂作，歸功於神。風馬來遊，永錫斯民。<BR><BR> </p><p>　　姑洗為羽天地閉塞，盛德在水。黑精之君，降福羨祉。洋洋在上，若或見之。齊莊承祀，其敢斁思。<BR><BR> </p><p>　　升殿，正安昧爽昭事，煌煌露光。滌溉蠲潔，容儀肅莊。牲肥酒旨，薦此芬芳。降陟有序，禮無越常。<BR><BR> </p><p>　　黑帝奠玉幣，嘉安晨曦未升，天宇肅穆。祗若元祀，將以幣玉。神之格思，三獻茅縮。明靈懌豫，下土是福。<BR><BR> </p><p>　　高陽氏位奠幣，嘉安飆馭雲蓋，神之顧歆。丕昭禮容，發揚樂音。祀事既舉，仰當神心。申以嘉幣，式薦誠諶。<BR><BR> </p><p>　　奉俎，豐安辰牡孔碩，奉牲以告。秘祝非祈，豐年宜報。至意昭徹，交乎神明。降福穰穰，用燕群生。<BR><BR> </p><p>　　黑帝酌獻，祐安赫赫神遊，周流八極。德馨上聞，於焉來格。不腆酒醴，用伸悃愊。神其歆之！民用響德。<BR><BR> </p><p>　　高陽氏酌獻，祐安十月納禾，民務藏蓋。不有神休，民罔攸賴。孟冬之吉，禮行不昧。神降百祥，昭著蓍蔡。<BR><BR> </p><p>　　亞、終獻，文安萬彙揫斂，時惟冬序。蠢爾黎氓，入此室處。酌獻告神，禮以時舉。賴此陰騭，民有所怙。<BR><BR> </p><p>　　送神，高安神之戾止，天門夜開。禮備告成，雲軿亟回。旗纛晻靄，萬靈喧豗。獨遺祉福，用澤九垓。<BR><BR> </p><p>　　乾德以後祀感生帝十首<BR><BR> </p><p>　　降神，大安和均玉管，政協璿衡。四序資始，萬物含生。皇猷允洽，至德惟明。為民祈福，克致精誠。<BR><BR> </p><p>　　太保行，保安衣冠儼若，步武有容。公卿濟濟，率禮惟恭。<BR><BR> </p><p>　　罍洗，正安昊天降康，雲何以報？斯謀斯惟，廱廱灌鬯。身之潔兮，神斯來止。神之享兮，民斯福矣。<BR><BR> </p><p>　　奠玉幣，慶安籩豆有踐，玉帛斯陳。神無常享，享於精純。<BR><BR> </p><p>　　奉俎，咸安俎實具列，明德惟馨。肅容祗薦，神其降靈。<BR><BR> </p><p>　　酌獻，崇安樂調鳳律，酒浥犧尊。至靈斯御，盛德彌敦。<BR><BR> </p><p>　　飲福，廣安三陽戒律，萬彙騰精。既蘇昆蟲，畢達勾萌。具陳犧象，式薦誠明。錫以蕃祉，永保咸平。<BR><BR> </p><p>　　亞、終獻，文安大君有命，祀典咸修。薦獻式敘，淑慎優柔。<BR><BR> </p><p>　　徹豆，肅安<span>[以下二首政和中製。]</span>奉承明祀，惟羊惟牛。卬盛於豆，備陳庶羞。鐘鼓喤喤，神具醉止。其徹嘉籩，永綏福祉。<BR><BR> </p><p>　　送神，普安既臨下土，復歸於天。神之報貺，受福無邊。<BR><BR> </p><p>　　景祐祀感生帝二首<BR><BR> </p><p>　　宣祖配位奠幣，皇安浚發長源，粵惟始祖。五運協圖，萬靈來護。<BR><BR> </p><p>　　酌獻，肅安龍德而隱，源流則長。宜乎億祀，侑享彌昌。<BR><BR> </p><p>　　元符祀感生帝五首<BR><BR> </p><p>　　降神，大安六變二儀交泰，七政順行。四序資始，萬物含生。皇朝創業，盛德致平。為民祈福，潔此精誠。<BR><BR> </p><p>　　初獻升降，保安冕旒儼若，步武有容。公卿濟濟，韶、濩邕邕。<BR><BR> </p><p>　　帝位酌獻樂和鳳律，酒奠犧尊。神明斯享，禮盛難論。<BR><BR> </p><p>　　亞、終獻，文安大君有命，闕典咸修。帝歆明祀，佑聖千秋。<BR><BR> </p><p>　　送神，普安俛臨下土，迴復上天。觸類而長，荷福無邊。<BR><BR> </p><p>　　帝位奠玉幣同前慶安，禧祖奠幣同景祐皇安，酌獻同景祐宣祖肅安，奉俎同熙寧咸安。<BR><BR> </p><p>　　紹興以後祀感生帝十六首<BR><BR> </p><p>　　降神，大安<BR><BR> </p><p>　　圜鐘為宮<BR><BR> </p><p>　　炎精之神，飛軿碧落。駕以浮雲，丹書赤雀。禮備豆籩，樂諧簫勺。神具醉止，佑我景鑠。<BR><BR> </p><p>　　黃鐘為角宋德惟火，神實司之。上儀申蕆，迎方重離。瑤幣告潔，秀華金支。啾啾神龍，來介繁禧。<BR><BR> </p><p>　　太簇為徵於物司火，於方峙南。璿霄來下，羽衞毿毿。祠官祝釐，聊珮合簪。本支有衍，則百斯男。<BR><BR> </p><p>　　姑洗為羽惟神之安，方解羽鑾。赤旂霞曳，從以炎官。居歆嘉薦，肸蠁靈壇。神之格矣，民訖多盤。<BR><BR> </p><p>　　盥洗，保安沖牙鏘鳴，肅容專精。交神之義，罔敢弗誠。設洗於阼，罍水惟清。盥以致潔，感通神明。<BR><BR> </p><p>　　升殿，保安三陽交泰，日新惟良。大建厥祀，茲報興王。禮嚴陟降，德薦馨香。聿懷嘉慶，降福穰穰。<BR><BR> </p><p>　　感生帝位奠玉幣，光安肅肅嚴祀，神幽必聞。騁駕臨饗，將歆飶芬。嘉玉陳幣，欽恭無文。永綏多祜，國祚何垠。<BR><BR> </p><p>　　僖祖位奠幣，皇安於穆文獻，景炎發祥。啟茲皇運，垂慶無疆。篚幣有陳，式昭肅莊。神之格思，如在洋洋。<BR><BR> </p><p>　　奉俎，咸安籩豆大房，秩秩在列。奉牲以告，既全既潔。樂均無爽，牲醴攸設。神兮燕娭。霓旌孑孓。<BR><BR> </p><p>　　感生帝位酌獻，崇安盛德在火，相我炎祚。典祀有常，牲玉維具。風馬雲車，翩翩來顧。式蕃帝祉，後昆有裕。<BR><BR> </p><p>　　僖祖位酌獻，肅安皇矣文獻，開國有先。德配感生，對越在天。練日得辛，來止靈壇。神其錫羨，瑞應猗蘭。<BR><BR> </p><p>　　文舞退、武舞進，正安苾苾芬芬，神具醉止。笙磬鏗鏘，干旄旖旎。鬷假無言，神靈惟喜。申錫蕃釐，暨我孫子。<BR><BR> </p><p>　　亞、終獻，文安偉炎厥初，緣感而系。慶衍式崇，昭融有契。樂功既諧，觴獻斯繼。歆類不違，克昌百世。<BR><BR> </p><p>　　徹豆，肅安潔陳斯備，昭格惟禋。神歆以飫，宰徹其餕。清歌振曉，葉氣流春。永錫祚嗣，以渥烝民。<BR><BR> </p><p>　　送神，大安豐祀孔飾，肅來自天。蘭尊既徹，飆馭載遄。騎雲縹緲，聆樂流連。惟邁惟顧，降福綿綿。<BR><BR> </p><p>　　望燎，普安禮文既洽，熏燎聿升。嘉氣四塞，丹誠上騰。惟類之應，惟福之興。永熾天統，億載靈承。</p>
<div class='pn'><p class='pre'>上一节：<a href='第八十四章-卷八十四-原文.html'>第八十四章-卷八十四</a></p><p class='next'>下一节：<a href='第八十六章-卷八十六-原文.html'>第八十六章-卷八十六</a></p></div></body>
</html>
