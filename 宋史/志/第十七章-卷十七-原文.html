<!DOCTYPE html>
<html>
<head>
  <meta charset="UTF-8">
  <title>宋史-志-第十七章-卷十七-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-志<a href='../宋史.html#志'>：目录</a></p>
</div>
<div class='pn'><p class='pre'>上一节：<a href='第十六章-卷十六-原文.html'>第十六章-卷十六</a></p><p class='next'>下一节：<a href='第十八章-卷十八-原文.html'>第十八章-卷十八</a></p></div>
</div>

<h1>第十七章-卷十七<span style='font-size:small'> 原文</span></h1>
<p>火<BR><BR> </p><p>　　乾德二年十月，眉州獻禾生九穗圖。四年四月，府州、尉氏縣、雲陽縣並有麥兩歧。五月，魚臺縣麥秀三歧。六月，南充縣民何約田禾一莖十三穗，一莖十一穗；七月，又生一莖九穗。<BR><BR> </p><p>　　開寶二年五月，梓、蜀二州；六年四月，東明縣；八年五月，鄭州、梓州、合州巴州縣；並獻瑞麥。<BR><BR> </p><p>　　太平興國元年九月，隰州獻合穗禾，長尺餘。十月，渝州獻九穗禾。三年四月，夏縣；五月，舒州；六月，閬州：麥並秀兩歧。四年七月，洺州獻嘉禾。卭、資二州禾並九穗。八月，涇州民田並有嘉禾。九月，知温州何士宗獻嘉禾九穗圖。五年七月，蓬萊縣民王明田穀隔壠合穗，相去一尺許。八月，知慈州張愈獻合穗禾。九月，流溪縣；六年五月，汝陰縣；九年五月，施州：麥並秀兩歧。<BR><BR> </p><p>　　端拱元年五月，陳州；淳化元年四月，魏城縣；七月，閬州；二年四月，蔡州；五月，陳州、陵州仁壽縣；四年五月，達州；五年四月，永城縣：並獻瑞麥。<BR><BR> </p><p>　　至道元年六月，嘉禾生眉山縣蕭德純田，一本二十四穗。七月，金水縣胥羅翊田禾生九穗。舒州監軍吳光謙廨粟畦兩本，歧分十穗。臨渙縣民侯正家二禾合成一穗。八月，綿竹縣禾生九穗。夏州團練使趙光嗣獻嘉禾一函。十月，濠州獻瑞穀圖。二年五月，泗州獻瑞麥。三年二月，洋州嘉禾合穗，知州施翊以聞。四月，唐州、遂州、磐石縣並獻瑞麥。五月，黃州、建昌軍麥秀二三穟。八月，雅州禾一莖十四穗。雄州嘉禾生。九月，知代州李允正獻嘉禾穗一匣。<BR><BR> </p><p>　　咸平元年五月，曲水縣麥秀二三穗。七月，嘉禾生後苑，一莖二十四穗。百丈縣民李文寶禾生一莖十七穗。八月，蘇州廨後園、邠州民田並禾生合穗。平夷縣民王義田禾兩穗合為一。化城縣民張美田禾九穗。二年五月，華州麥秀二三穗。七月，資官縣吏董昭美禾一莖九穗者各一。棣、洺二州嘉禾合穗。彭城縣民張福先田粟一莖分四穗。八月，郪縣趙範粟一莖九穗。玄武縣民李知進田粟一莖，上分五苗，成二十一穗。榆次縣民周貴田禾三莖共穗。三年五月，酇縣、海陵縣並麥秀二三穗。七月，真定府禾三莖一穗。達州民李國清田禾一苗九穗。八月，辰州公田禾生一莖三穗者四。隰州嘉禾合穗，圖以獻。四年八月，舒州嘉禾生。九月，知河中府郭堯卿獻嘉禾合穗圖。五年八月，臨汾縣民吉遇、洪洞縣民范思安田並禾生隔二隴上合為一。六年七月，涉縣民連罕田隔四壠同穎。銅梁縣民楊彥魯禾一莖九穗。<BR><BR> </p><p>　　景德元年正月，寧晉縣民耿待問田禾合穗者三本，知州王用和圖以獻。二年七月，獲鹿縣禾合穗。八月，滎陽縣及相州嘉禾異畝同穎。九月，并州貢嘉禾圖。三年八月，大名府、滄州並嘉禾生。真定府禾異畝同穎。九月，榮州禾一莖十八穗。四年六月，南雄州保昌民田禾一本九穗，以圖來獻。七月，神泉縣民張篆田禾一苗九穗。貝、兗二州嘉禾合穗。九月，衞德二州、廣安軍並上嘉禾圖。<BR><BR> </p><p>　　大中祥符元年，曲水縣、南鄭縣並麥秀二三靳螳封縣奉高鄉民田禾異壠同穎，判州王欽若以聞。八月，鄆州獻嘉禾。淳化縣民賀行滿田禾隔四壠，相去四尺許，合為一穗。新平縣民尹遇田禾合穗者二本。真定府粟生二穗。九月，澧州嘉禾一莖十穗。虢州團練使綦興獻合穗禾。嘉州民潘德麟田禾二莖各九穗。麟州嘉禾生。二年六月，簡州民集若寧家禾九穗。七月，黔州嘉禾異畝合穗。八月，嘉州廨有一莖十四穗生庭中，岐山縣禾異畝同穎，知州施護以聞。三年四月，同州麥秀二三穗。七月，冀、淄、昭三州嘉禾多穗，異畝同穎。八月，寧化軍嘉禾合穗；寶鼎縣民張知友田禾隔四壠，相去二尺許合穗，判府陳堯叟以聞。樓煩縣民田禾異本同穎。劍州嘉禾生，一莖九穗。四年三月辛巳，帝至西京，福昌縣民朱懿文嘉禾一本七穗。昌元縣民舒元晃田禾一莖九穗，知州柴德方以聞。金水縣民田禾一莖三十六穗。四月，六安縣麥秀二三穗。五月，唐、汝、廬、宿、泗、濠州麥自生。八月，蜀州禾一莖九穗。長壽縣民常自天田禾合穗者二。蒲縣禾異畝同穎。九月，知虢州李昭獻合穗禾。五年四月，遂州麥秀兩穗或三穗。七月，華州禾一莖兩穗。真定府四縣嘉禾合穗。八月，京兆府嘉禾生。九月，巴州禾一莖二十二穗，一莖十七穗。六年三月，邕州麥秀兩穗或三穗。七月，益州嘉禾九穗至十穗。朝邑縣民田禾八莖同穎。己未，召近臣觀嘉穀于後苑，有七穗至四十八穗，繪以示百官。八月，龍門縣、永寧軍博野縣民田並嘉禾生合穗。瀛州嘉禾生，知州馮守信以聞。忻州秀容、定襄二縣民田禾合穗。保定軍公田、大通監並嘉禾生。九月，京兆府獻長安縣嘉禾圖，一枝雙穗。七年，通泉縣尉劉定辭官廨禾一本六穗。邯鄲縣民馬乂田禾隔壠合穗者二本。滁州榷酒署內禾一莖二穗。晉原、平原二縣民田禾並一本十二穗。三月，郾城縣麥秀兩穗、三穗。八月，知亳州李迪獻禾一莖三穗至十穗。府谷縣民劉善田禾隔三壠合成一穗。嵐州牙吏燕清田禾一莖八穗，一莖五穗。遼州平城民田禾隔二壠合穗，有十三本或二十一本合為一者。九月，施州禾一莖九穗至十二穗。真定、貝州並嘉禾合穗。八年，湖陽縣麥秀兩穗、三穗。四月，旭川縣民任慶和田禾一莖九穗。閏六月，眉山縣民楊文繼、卭州李義田禾並一莖九穗。七月，永靜軍禾隔壠合穗者二，軍使仲甫以聞。八月，桂陽監民何文勝田粟一本二穗。九年四月，建初縣麥秀兩穗或三穗。八月，判大名府魏咸信獻合穗禾。永靜軍阜城縣民田穀隔三壠合穗者二本。廣州嘉禾生。安化縣民吳景延田禾穗長尺五寸。九月，知鳳翔府趙湘、知邠州王守斌並獻嘉禾圖。<BR><BR> </p><p>　　天禧元年七月，流江縣禾一莖九穗。二年九月，河北安撫副使張昭遠獻穀穗三，各長尺餘。資州禾一莖九穗。三年七月，饒陽縣民楊宣田禾二壠，相去二尺許，合為一穗。益州嘉禾一莖九穗。四年八月，內出玉宸殿瑞穀圖示近臣，每本有九穗、十穗者。九月，郪縣民岑貫田禾一莖九穗，知州蘇維甫以聞。五年四月，河南府民田嘉禾合穗，知府王欽若以聞。七月，導江縣民趙元賞、青城縣民王偉田禾並一莖九穗。<BR><BR> </p><p>　　乾興元年五月，南劍州麥一本五穗。綿州麥秀兩歧。八月，洋州嘉禾合穗。十一月，高陵縣嘉禾合穗。<BR><BR> </p><p>　　天聖二年八月乙酉，寧化軍嘉禾異畝同穎。四年九月，榮州禾一本九穗。五年，資州禾一本九穗。六年，忻州禾異本同穎。五月乙未，陳州瑞麥一莖二十穗。六月，陳州獻瑞麥圖。七年七月，河南府嘉禾合穗。八年八月壬午，召近臣觀瑞穀於元真殿。九年，膚施縣禾異畝同穎。<BR><BR> </p><p>　　景祐元年七月，磁州嘉禾合穗。八月，大名府嘉禾合穗。九月，涇州、磁州、保德軍並嘉禾合穗。十月，孝感、應城二縣稻再熟。成德軍禾一本九穗。三年九月，榮州禾一莖九穗。四年七月己巳，臨清縣穀異畝同穎者六十本。<BR><BR> </p><p>　　康定元年六月，蜀州、懷安軍並禾九穗。<BR><BR> </p><p>　　慶曆二年，壽安縣嘉禾合穗。六年五月，昭化縣禾一莖兩歧。八月，趙州、懷州並嘉禾異畝同穎。九月，定襄縣嘉禾隔二壟合穗。長江縣禾一莖十穗。十二月，石照諸縣野穀穭生。七年九月，邠州、榮州、德州並嘉禾合穗。<BR><BR> </p><p>　　皇祐元年，密州禾合穗者五本。永康軍禾一莖九穗。二年九月，延州、石州並嘉禾異畝合穗。永康軍嘉禾一莖九穗。十二月，密州禾十莖合一穗。石州四莖合一穗。三年五月，彭山縣上瑞麥圖，凡一莖五穗者數本。帝曰：「朕嘗禁四方獻瑞，今得西川麥秀圖，可謂真瑞矣！其賜田夫束帛以勸之。」是月，滁州麥一莖五穗。四年八月，嘉州、蜀州並嘉禾一莖九穗。九月，南劍州有禾一本，雙莖二十穗。五年三月，資州嘉禾一莖九穗。閏六月，資州麥秀兩歧。七月，鄆州、祁州禾異畝同穎。九月，成德軍嘉禾異畝同穎。綿州禾一莖九穗。<BR><BR> </p><p>　　至和元年十二月，蜀州嘉禾一莖九穗。二年五月，亳州麥秀兩歧。六月，應天府貢大麥一本七十穗，小麥一本二百穗。八月，卭州嘉禾一莖九穗。<BR><BR> </p><p>　　嘉祐三年六月，綿州麥一穗兩歧。七月，泰山上瑞麥圖，凡五本五百一穗。四年六月，彰明縣有麥兩歧百餘本。五年三月，崇安縣嘉禾一本九十莖。七年，陵州禾一莖九穗。九月，平遙縣禾異畝合穗。<BR><BR> </p><p>　　熙寧元年，永興軍禾一莖四穗。眉州禾一莖九穗。四年，乾寧軍禾合穗。成德軍、晉州、汾州禾異壟同穗。六年，南溪縣禾一苗九穗。八年，懷安軍、瀘州、渠州各麥秀兩歧。安喜縣禾二本間五壟合穗。平山縣禾合穗者二。保塞縣禾七本間一壟或兩壟合穗。潞城縣禾合穗者二。九年，火山軍禾間五壟，束鹿、秀容二縣間四壟，渤海縣皆異壟同穎。流江縣禾一苗九穗。譙縣麥一本三穗。尉氏縣、湖陽縣、彭城縣麥一本兩穗。渠州大麥一穗兩歧，或三歧、四歧者。陽翟縣麥秀兩歧。天興、寶鷄二縣皆麥秀兩歧，仍一本有三四穗或六穗者。石州、安州麥秀兩歧。十年，磁州禾合穗。眉州禾生九穗。亳州禾生二穗。<BR><BR> </p><p>　　元豐元年，武康軍禾一莖十一穗。汝州禾合穗。寧江軍禾一莖十穗。邢州麥秀兩歧。夔州麥一本三穗。二年，簡州、安德軍麥秀兩歧。曹州生瑞禾。北京、安武軍、懷州、鎮戎軍禾合穗。鎮戎軍、懷州禾皆異畝同穎。袁州禾一莖八穗至十一穗，皆層出，長者尺餘。府州禾異畝同穗。三年，眉州禾一本九穗。齊州禾一莖五穗。趙州禾二本合穗。安州麥一本三穗至五穗，凡十四莖。深州麥秀兩歧，或三四穗，凡四十畝。眉州麥秀兩歧。四年，徐州麥一本百七十二穗。代州禾合穗。襄邑縣禾一本九穗。五年，高邑縣禾一莖五穗。青州、安肅軍、憲州禾皆異畝同穎。六年，洪州七縣稻已穫再生，皆實。威勝軍武鄉縣禾二本間五壟合穗。歷城縣禾二本合穗。趙州禾間三壟合穗。唐州禾二穗者四。瀘州禾九穗。懷、青、濰三州禾皆異壟同穗。府州、陝州保平軍禾皆合穗。七年，蜀州禾生九穗。青州禾異畝同穎者十一。同州禾異畝同穎。合州麥秀兩歧。八年，亳州麥一莖二穗，一莖三穗，一莖四穗。鎮潼軍秫禾苗異壟同穗。岷州禾皆四穗。泰寧軍禾異本同穎者三。是歲秋、冬，保澤趙鄂隰滄濰密簡饒諸州、威勝軍禾合穗，或異畝同穎。<BR><BR> </p><p>　　元祐元年，簡州禾合穗。石州禾異畝同穎。二年，忻、隰、磁、濰、懷州禾異畝同穎。趙、忻州禾合穗。三年，祁、保、彭州禾異畝同穎。瀛磁代豐州、安國軍禾合穗。劍州、安國軍麥秀兩歧。夔州麥一本十二穗。四年，泰寧軍麥異畝同穎。流江縣禾一本二穗。榮德縣禾一本九穗。青、鄭、濟、趙州禾合穗及有一本三穗。峨嵋縣禾異畝同穎，又禾登一百五十三穗。五年，冀州、安武軍、大名府、成德軍禾合穗。永寧軍禾二本隔五壟合穗。平定軍禾異畝同穗。汀州禾生三十六穗。劍州禾一本八穗。普州麥一莖雙穗。夔州麥秀五岐。六年，汝陽縣、美原縣、兗州鄒縣麥一莖數穗。南劍州粟一本三十九穗。瀛定懷汝晉昌州、平定永康軍禾合穗。七年，均、兗、祁、滄、資、華、柳州禾合穗。鄂州禾一本一枝兩穗，三本三枝兩穗。仙源縣禾異壟合穗。耀州粟二莖隔兩壟合為一穗。梁山軍禾一莖九穗。固始縣麥有雙穗。定陶縣、丹陽縣麥秀兩歧。<BR><BR> </p><p>　　紹聖元年，博野縣麥一本五穗。漢陽軍麥秀兩歧。樂壽縣麥一本兩穗或三穗。懷安軍禾一本九穗。二年，青、濰、果、冀、德、濱、嵐、濮、達州禾合穗。三年，安武軍禾合穗。嵐州禾兩根合穗者二。普相青齊嵐州、永康軍禾異畝同穎，合秀至九穗。泉州粟二本五穗、八穗。瑕丘縣、武陟縣、陝城、小溪四縣麥合穗。良原縣、沈丘縣、長子縣麥秀兩歧。四年，河中府麥秀三穗。虹縣、雲安縣麥秀兩歧。茂州一枝兩穗。汶山縣一枝三穗至六穗。西京、鄆齊隰州禾合穗。穎昌府禾一莖四穗至五穗。<BR><BR> </p><p>　　元符元年，慶州禾異本同穎。青晉潞州、荊南府、永寧鎮戎軍等一十一處禾合穗。邢州禾異壟合穗。南劍州、嘉州禾一莖九穗。內鄉縣麥一莖兩穗。符離、靈壁、臨渙、蘄、虹五縣麥秀兩穗。兩當縣麥秀三穗。安平縣生瑞麥。二年，漣水軍麥合穗。鄧岷州、鎮戎軍禾合穗。十一月，岷州宕昌砦生瑞麥。<BR><BR> </p><p>　　建中靖國元年，沛縣、晉州禾合穗。崇寧元年，淄州禾合穗。二年，晉寧軍、忻州禾合穗。五年，河南府、保德軍、慶蘭潭冀府州、岢嵐軍禾合穗。淮西路民田既刈復生實。<BR><BR> </p><p>　　大觀元年，蜀州粟一莖九穗。二年，鞏州粟一莖六穗。鎮潼軍、隆德府、保德軍、慶蘭州禾合穗。武信軍禾一莖九穗。簡州麥秀兩歧。三年，武信軍、瀘遂普州麥秀兩歧。四年，蔡州麥一莖兩歧至七八歧者九十畝。九月，尚書左僕射張商英表上袁州瑞禾圖及宋大雅彼修者禾十有三章，賜詔褒荅。商英請并寫置中書省右僕射廳壁，許之，仍許三省、樞密院同觀。<BR><BR> </p><p>　　政和元年，知河南府鄧洵武言：「秋禾大稔，自雙穗至十穗以上，嘉禾無雙。」榮州粟一莖九穗。蔡州麥一莖兩歧或三五歧，至八九畝近約十畝，遠或連野。二年，知定州梁士野奏嘉禾合穗，一科相隔五壟，計六尺三寸，生為一穗，并中間壟內一科三莖，上生粟三穗。五年，鄧州、仙井監嘉禾合穗。是冬，台州進寧海縣早禾一稃二米者凡三石。時方修明堂，遂協成典禮，詔許拜表賀。自是史官多記奇祥異瑞，謂麥禾為常事不書。惟宣和末，郭藥師言嘉禾合穗，以新收復特書之。<BR><BR> </p><p>　　建隆二年七月，南唐李景獻鳳卵。<BR><BR> </p><p>　　雍熙四年十月，知潤州程文慶獻鶴，頸毛如垂纓。<BR><BR> </p><p>　　端拱元年八月，清遠縣廨舍有鳳集柏樹，高六尺，衆禽隨之東北去，知州李昌齡圖以獻。<BR><BR> </p><p>　　至道元年九月，京師自旦至酉，羣鳥百餘萬，飛翔有聲，識者云「突厥雀」。<BR><BR> </p><p>　　景德元年五月庚寅午時，白州有三鳳自東來，入城中，衆禽圍繞至萬歲寺，棲百尺木上。身長九尺，高五尺，文五色，冠如金盃。申時北向而去。畫圖以聞。<BR><BR> </p><p>　　大中祥符元年春，昇州見黃雀羣飛蔽日，有從空墜者，占主民有役事。是歲火。<BR><BR> </p><p>　　寶元二年，長舉縣有白鵲，觜腳紅，不類常鵲。<BR><BR> </p><p>　　治平四年五月，太子右贊善大夫陳世脩獻白烏。<BR><BR> </p><p>　　熙寧七年六月乙未，增城縣鳳凰見。<BR><BR> </p><p>　　元豐三年八月戊寅，平棘縣獲白鵲。九月丙午，趙州獲白烏。六年七月壬申，丹州生白雀。<BR><BR> </p><p>　　政和三年九月，大饗明堂，有鶴回翔堂上，明日，又翔于上清宮。是時，所在言瑞鶴，宰臣等表賀不可勝紀。<BR><BR> </p><p>　　宣和元年九月戊午，蔡京等表賀赤烏，又賀白鵲。政和後，禁苑多為村居野店，又聚珍禽、野獸、麀鹿、鴐鵝、禽鳥數百實其中。至宣和間，每秋風夜靜，禽獸之音四徹，宛若深山大澤陂野之間，識者以為不祥。宣和末，南郊禮畢，御郊宮端誠殿。天未明，百辟方稱賀，忽有鴞正鳴于殿屋，若與贊拜聲相應和，聞者駭之。時已報女真背盟，未踰月，內禪。明年有青城之難。<BR><BR> </p><p>　　建炎三年，高宗在揚州，二月辛亥，早朝，有禽翠羽，飛鳴行殿三匝，一再止于宰臣汪伯彥朝冠。冠，尊服，飛鳥踐之不祥；翠羽，又青祥也。劉向以為「野鳥入宮，宮室將空」。一曰敗亡之應。是月，金人入揚州，有倉卒度江之變。未幾，伯彥罷相，尋坐貶。四年正月丁巳，金人圍陝州，有鳶鴉數萬飛噪城上，與戰聲相亂。金將婁宿曰：「城當陷，急攻之。」遂失守，近羽孽也。七年，梟鳴于劉豫後苑，又羣鳥鳴于內庭，如曰「休也」。豫惡之，募人獲一梟者予錢五千。是歲，偽齊亡。十七年二月，有白鳥六集于高禖壇上，府尹沈該以瑞奏。二十七年，饒州番陽縣有妖鳥，鳧身鷄尾，長喙方足赤目，止于民屋數日，彈矢不能中。<BR><BR> </p><p>　　乾道六年，邵武軍泰寧縣有雀飛鳴，立死于瑞寧佛剎香爐。先是紹興初，是邑有雀立死于丹霞佛剎香爐，皆羽孽也，而浮圖氏因謂之雀化。<BR><BR> </p><p>　　慶元三年春，池州銅陵縣鴛鴦雄化為雌。<BR><BR> </p><p>　　紹興五年，江東、西羊大疫。十七年，汀州羊無角。<BR><BR> </p><p>　　嘉定九年，信州玉山縣羊生駢首。<BR><BR> </p><p>　　端拱元年十一月戊午夜，西北方有赤氣如日腳，高二丈。<BR><BR> </p><p>　　咸平六年六月辛未，赤氣出婁貫天庾，占曰：「倉廩有火災。」<BR><BR> </p><p>　　景德三年三月丙辰，北方赤氣亙天。<BR><BR> </p><p>　　大中祥符三年十二月癸亥，青赤氣貫紫微。<BR><BR> </p><p>　　慶曆三年十二月二十六日，天雄軍、德博州天降紅雪，盡，血雨。<BR><BR> </p><p>　　熙寧二年十一月，每夕有赤氣見西北隅如火，至人定乃滅。<BR><BR> </p><p>　　元祐三年七月丁卯夜，東北方明如晝，俄成赤氣，內有白氣經天。<BR><BR> </p><p>　　建中靖國元年正月朔夕，有赤氣起東北，彌亙西方，久之，中出白氣二，及赤氣將散，復有黑氣在其傍。<BR><BR> </p><p>　　宣和元年四月丙子夜，西北赤氣數十道亙天，犯紫宮北斗。仰視，星皆若隔絳紗，拆裂有聲，間以白黑二氣。自西北俄入東北，延及東南，迨曉乃止。<BR><BR> </p><p>　　靖康元年九月戊寅，有赤氣隨日出。<BR><BR> </p><p>　　建炎元年八月庚午，東北方有赤氣，占曰：「血祥。」四年五月，洞庭湖夜赤光如火見東北，亙天，俄轉東南，此血祥也。壬子夜，西北方有赤氣彌天，貫以白氣如練者十數，犯北斗、文昌、紫微，由東南而散。<BR><BR> </p><p>　　紹興七年正月乙酉夜，北方有赤氣達旦。辛卯，斗牛間赤氣如火。十一月癸卯，南方有赤氣，東北皆赤雲，自日入至于甲夜。八年九月甲申，赤氣出紫微垣。十八年八月丁亥、九月甲寅，皆有赤氣如火。二十年十一月，建昌軍新城縣永安村大風雪，夜半若數百千人行聲，語笑歌哭，雜擾匆遽，而凝寒陰黑，咫尺莫辨。明旦，雪中有人、畜、鳥、獸蹄迹，流血汙染十餘里，入山乃絕。二十七年三月乙酉，赤氣出紫微垣。七月壬申，赤氣隨日入。十月壬寅，赤氣如火；三十年二月壬申，亦如之。三十二年春，淮水溢，中有赤氣如凝血。<BR><BR> </p><p>　　隆興二年十一月庚寅，日入後，赤雲隨之。<BR><BR> </p><p>　　乾道元年八月壬午，赤氣中天，自日入至于甲夜。六年十月庚午，赤氣隨日出。十一月丁丑，赤雲隨日入，至于甲夜。七年七月壬寅，十月乙巳、丙午，淳熙三年八月丁酉、戊戌，皆有赤氣隨日入出。十三年，行都民家有血自地中出，濺染汙人衣。十四年十一月癸丑、甲寅，有赤氣隨日入出。<BR><BR> </p><p>　　紹熙三年春，潼川路久旱，日、月、星皆有赤氣。四年十一月甲戌，赤雲夜見，白氣間之。<BR><BR> </p><p>　　慶元六年十月，赤氣夜發橫天。<BR><BR> </p><p>　　嘉泰四年二月庚辰夜，有赤雲間以白氣，東北亙天，後八日國有大火，占者以為火祥。<BR><BR> </p><p>　　嘉定六年十月乙卯，赤氣隨日出。十一月辛卯，赤氣隨日入。<BR><BR> </p><p>　　端平三年七月甲申，天雨血。<BR><BR> </p><p>　　寶祐二年，蜀雨血。<BR><BR> </p><p>　　開寶七年六月，棣州有火自空墜于城北，有物如龍。<BR><BR> </p><p>　　端拱元年九月，瀘州鹽井竭，遣匠劉晚入視，忽有聲如雷，火焰突出，晚被傷。<BR><BR> </p><p>　　建炎元年正月辛卯夜，西北陰雪中有如火光。<BR><BR> </p><p>　　紹興三十二年，建昌軍新城縣有巨室，篋中時有火光，燔衣帛過半而篋不焚，近火孽也。</p>
<div class='pn'><p class='pre'>上一节：<a href='第十六章-卷十六-原文.html'>第十六章-卷十六</a></p><p class='next'>下一节：<a href='第十八章-卷十八-原文.html'>第十八章-卷十八</a></p></div></body>
</html>
