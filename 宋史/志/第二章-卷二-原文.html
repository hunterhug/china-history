<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>宋史-志-第二章-卷二-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-志<a href='../宋史.html#志'>：目录</a></p>
</div>
<div class='pn'><p class='pre'>上一节：<a href='第一章-卷一-原文.html'>第一章-卷一</a></p><p class='next'>下一节：<a href='第三章-卷三-原文.html'>第三章-卷三</a></p></div>
</div>

<h1>第二章-卷二<span style='font-size:small'> 原文</span></h1>
<p>紫微垣　太微垣　天市垣<BR><BR> </p><p>　　紫微垣<BR><BR> </p><p>　　紫微垣東蕃八星，西蕃七星，在北斗北，左右環列，翊衞之象也。一曰大帝之坐，天子之常居也，主命、主度也。東蕃近閶闔門第一星為左樞，第二星為上宰，三星曰少宰，四星曰上弼，<span>[一曰上輔]</span>。五星為少弼，<span>[一曰少輔。]</span>六星為上衞，七星為少衞，八星為少丞。<span>[或曰上丞。]</span>其西蕃近閶闔門第一星為右樞，第二星為少尉，第三星為上輔，第四星為少輔，第五星為上衞，第六星為少衞，第七星為上丞。其占，欲均明，大小有常，則內輔盛；垣直，天子自將出征；門開，兵起宮垣。兩蕃正南開如門，曰閶闔。有流星自門出四野者，當有中使御命，視其所往分野論之；不依門出入者，外蕃國使也。太陰、歲星犯紫微垣，有喪。太白、辰星犯之，改世。熒惑守宮，君失位。客星守，有不臣，國易政。國皇星，兵。彗星犯，有異王立。流星犯之，為兵、喪，水旱不調。使星入北方，兵起。<span>[石氏云：東西兩蕃總十六星，西蕃亦八星，一右樞，二上尉，三少尉，四上輔，五少輔，六上衞，七少衞，八少丞。上宰一星，上輔二星，三公也。少宰一星，少輔二星，三孤也。此三公、三孤在朝者也。左右樞、上少丞，疑丞輔弼，四鄰之謂也。尉二星，衞四星，六軍大副尉，四衞將軍也。]</span><BR><BR> </p><p>　　北極五星在紫微宮中，北辰最尊者也，其紐星為天樞，天運無窮，三光迭耀，而極星不移，故曰「居其所而衆星共之」。樞星在天心，四方去極各九十一度。賈逵、張衡、蔡邕、王蕃、陸績皆以北極紐星之樞，是不動處。在紐星末猶一度有餘。今清臺則去極四度半。第一星主月，太子也；二星主日，帝王也，亦太一之坐，謂最赤明者也；第三星主五行，庶子也。<span>[乾象新星書曰：「第三星主五行，第四星主諸王，第五星為後宮。」閎云：「北極五星，初一曰帝，次二曰后，次三曰妃，次四曰太子，次五曰庶子。」四曰太子者，最赤明者也。後四星勾曲以抱之者，帝星也。太公望以為北辰，以為耀魄寶，以為帝極者是也。或以勾陳口中一星為耀魄寶者，非是。]</span>北極中星不明，主不用事；右星不明，太子憂；左星不明，庶子憂；明大動搖，主好出游；色青微者，凶。客星入，為兵、喪。彗入，為易位。流星入，兵起地動。<BR><BR> </p><p>　　北斗七星在太微北，杓攜龍角，衡殷南斗，魁枕參首，是為帝車，運於中央，臨制四海，以建四時、均五行、移節度、定諸紀，乃七政之樞機，陰陽之元本也。魁第一星曰天樞，正星，主天，又曰樞為天，主陽德，天子象。其分為秦，漢志主徐州。天象占曰：「天子不恭宗廟，不敬鬼神，則不明，變色。」二曰璇，法星，主地，又曰璇為地，主陰刑，女主象。其分為楚，漢志主益州。天象占曰：「若廣營宮室，妄鑿山陵，則不明，變色。」三曰璣，為人，主火，為令星，主中禍。其分為梁，漢志主冀州。若王者不恤民，驟征役，則不明，變色。四曰權，為時，主水，為伐星，主天理，伐無道。其分為吳，漢志主荊州。若號令不順四時，則不明，變色。五曰玉衡，為音，主土，為殺星，主中央，助四方，殺有罪。其分為燕，漢志主兗州。若廢正樂，務淫聲，則不明，變色。六曰闓陽，為律，主木，為危星，主天倉、五穀。其分為趙，漢志主揚州。若不勸農桑，峻刑法，退賢能，則不明，變色。七曰搖光，為星，主金，為部星，為應星，主兵。其分為齊，漢志主豫州。王者聚金寶，不修德，則不明，變色。又曰一至四為魁，魁為璇璣；五至七為杓，杓為玉衡：是為七政，星明其國昌。第八曰弼星，在第七星右，不見，漢志主幽州。第九曰輔星，在第六星左，常見，漢志主并州。晉志，輔星傅乎闓陽，所以佐斗成功，丞相之象也。其色在春青黃，在夏赤黃，秋為白黃，冬為黑黃。變常則國有兵殃，明則臣強。斗旁欲多星則安，斗中星少則人恐。太陰犯之，為兵、喪、大赦。白暈貫三星，王者惡之。星孛于北斗，主危。彗星犯，為易主。流星犯，主客兵。客星犯，為兵。五星犯之，國亂易主。<BR><BR> </p><p>　　按北斗與輔星為八，而漢志云九星，武密及楊維德皆采用之。史記索隱云：「北斗星間相去各九千里。其二陰星不見者，相去八千里。」而丹元子步天歌亦云九星，漢書必有所本矣。<BR><BR> </p><p>　　勾陳六星，在紫宮中，五帝之後宮也，太帝之正妃也，大帝之帝居也。樂緯曰：「主後宮。」巫咸曰：「主天子護軍。」荊州占：「主大司馬。」或曰主六軍將軍。或曰主三公、三師，為萬物之母。六星比陳，象六宮之化，其端大星曰元始，餘星乘之曰庶妾，在北極配六輔。<span>[甘氏曰：勾陳在辰極左，是為鈎陳衞六軍將軍。或以為後宮，非是。]</span>勾陳口中一星為陽德，天皇大帝內坐。或即以為天皇大帝，非是。其占，色不欲甚明，明即女主惡之。星盛，則輔強；主不用諫，佞人在側，則不見。客星入之，色蒼白，將有憂；白，為立將；赤黑，將死。客星出而色赤，戰有功；守之，後宮有女使欲謀。彗星犯之，后宮有謀，近臣憂。流星入，為迫主。青氣入，大將憂。<BR><BR> </p><p>　　天皇大帝一星，在勾陳口中，其神曰耀魄寶，主御羣靈，執萬神圖，大人之象也。客星犯之，為除舊布新。彗、孛犯，大臣叛。流星犯，國有憂。雲氣入之，潤澤，吉。黃白氣入，連大帝坐，臣獻美女；出天皇上者，改立王。<BR><BR> </p><p>　　四輔四星，又名四弼，在極星側，是曰帝之四鄰，所以輔佐北極，而出度授政也。去極星各四度。<span>[閎云：「四輔一名中斗。」或以為後宮，非是。]</span>武密曰：「光浮而動，凶；明小，吉；暗，則不理。」客星犯之，大臣憂。彗、孛犯，權臣死。流星犯，大臣黜。黃白氣入，四輔有喜。白氣入，相失位。<BR><BR> </p><p>　　五帝內坐五星，在華蓋下，設叙順，帝所居也。色正，吉；變色，為災。客星犯紫宮中坐，占為大臣犯主。彗、孛犯之，民饑，大臣憂，三年有兵起。流星犯，為兵起、臣叛；出，為有誅戮。雲氣入，色黃，太子即位，期六十日；赤黃，人君有異。<BR><BR> </p><p>　　六甲六星，在華蓋杠旁，主分陰陽，配節候，故在帝旁，所以布政教、授農時也。明，則陰陽和；不明，則寒暑易節；星亡，水旱不時。客星犯之，色赤，為旱；黑，為水；白，則人多疫。彗、孛犯，女主出政令。流星犯，為水旱，術士誅。雲氣犯，色黃，術士興。蒼白，史官受爵。<BR><BR> </p><p>　　柱史一星，在北極東，主記過，左右史之象。一云在天柱前，司上帝之言動。星明，為史官得人；不明，反是。客星犯之，史官有黜者。彗、孛犯，太子憂，若百官黜。流星犯，君有咎。雲氣犯，色黃，史有爵祿。蒼白氣入，左右史死。<BR><BR> </p><p>　　女史一星，在柱史北，婦人之微者，主傳漏。<BR><BR> </p><p>　　天柱五星，在東垣下，一云在五帝左稍前，主建政教。一曰法五行，主晦朔、晝夜之職。明正，則吉，人安，陰陽調；不然，則司歷過。客星犯之，國中有賊。彗、孛犯，宗廟不安，君憂，一曰三公當之。雲氣赤黃，君喜；黑，三公死。<BR><BR> </p><p>　　女御四星，在大帝北，一云在勾陳腹，一云在帝坐東北，御妻之象也。星明，多內寵。客星犯之，後宮有謀，一云自戮。孛、彗犯，後宮有誅。流星犯，後宮有出者，一云外國進美女。雲氣化黃，為後宮有子喜；蒼白，多病。<BR><BR> </p><p>　　尚書五星，在紫微東蕃內，大理東北，晉志在東南維，一云在天柱右稍前，主納言，夙夜咨謀，龍作納言之象。彗、孛犯之，官有叛，或太子憂。流星若出，則尚書出使；犯之，諫官黜，八坐憂。雲氣入，黃，為喜；黃而赤，尚書出鎮；黑，尚書有坐罪者。<BR><BR> </p><p>　　大理二星，在宮門左，一云在尚書前，主平刑斷獄。明，則刑憲平；不明，則獄有冤酷。客星犯之，貴臣下獄；色黃，赦；白，受戮；赤黃，無罪；守之，則刑獄冤滯，或刑官有黜。彗犯，獄官憂；流星，占同。雲氣入，黃白，為赦；黑，法官黜。<BR><BR> </p><p>　　陰德二星，巫咸圖有之，在尚書西，甘氏云：「陰德外坐在尚書右，陽德外坐在陰德右，太陰太陽入垣翊衞也。」天官書則以「前列直斗口三星，隨北耑銳，若見若不見，曰陰德。」謂施德不欲人知也。主周急振撫。明，則立太子，或女主治天下。客星犯之，為旱、饑；守之，發粟振給。彗、孛犯，後宮有逆謀。流星犯，君令不行。雲氣入，黃，為喜；青黑，為憂。<BR><BR> </p><p>　　天牀六星，在紫微垣南門外，主寢舍解息燕休。一曰在二樞之間，備幸之所也。陶隱居云：「傾則天王失位。」客星入宮中，有刺客，或內侍憂。彗、孛犯之，主憂，大臣失位。流星犯，后妃叛，女主立，或人君易位。雲氣入，色黃，天子得美女，後宮喜有子；蒼白，主不安，青黑，憂；白，凶。<BR><BR> </p><p>　　華蓋七星，杠九星如蓋有柄下垂，以覆大帝之坐也。在紫微宮臨勾陳之上。正，吉；傾，則凶。客星犯之，王室有憂，兵起。彗、孛犯，兵起，國易政。流星犯，兵起宮內，以赦解之；貫華蓋，三公災。雲氣入，黃白，主喜；赤黃，侯王喜。<BR><BR> </p><p>　　傳舍九星，在華蓋上，近河，賓客之館，主北使入中國。客星犯，邦有憂；一曰客星守之，備姦使；亦曰北地兵起。彗、孛犯，守之，亦為北兵。黑雲氣入，北兵侵中國。<BR><BR> </p><p>　　八穀八星，在華蓋西，五車北，一曰在諸王西。武密曰：「主候歲豐儉，一稻、二黍、三大麥、四小麥、五大豆、六小豆、七粟、八麻。」甘氏曰：「八穀在宮北門之右，司親耕，司候歲，司尚食。」星明，吉；一星亡，一穀不登；八星不見，大饑。客星入，穀貴。彗星入，為水。黑雲氣犯之，八穀不收。<BR><BR> </p><p>　　內階六星，在文昌東北，天皇之階也。一曰上帝幸文館之內階也。明，吉；傾動，憂。<BR><BR> </p><p>　　彗、孛、客、流星犯之，人君遜避之象。<BR><BR> </p><p>　　文昌六星，在北斗魁前，紫微垣西，天之六府也，主集計天道。一曰上將、大將軍，建威武；二曰次將、尚書，正左右；三曰貴相、大常，理文緒；四曰司祿、司中、司隸、賞功進；五曰司命、司怪、太史，主滅咎；六曰司寇、大理，佐理寶。所謂一者，起北斗魁前近內階者也。明潤色黃，大小齊，天瑞臻，四海安；青黑微細，則多所殘害；動搖，三公黜。月暈其宿，大赦。歲星守之，兵起。熒惑守之，將凶。太白守入，兵興。填星守，國安。客星守，大臣叛。彗、孛犯，大亂。流星犯，宮內亂。<BR><BR> </p><p>　　三公三星，在北斗杓南，及魁第一星西，一云在斗柄東，為太尉、司徒、司空之象。在魁西者名三師，占與三公同，皆主宣德化，調七政，和陰陽之官也。移徙，不吉；居常，則安；一星亡，天下危；二星亡，天下亂；三星不見，天下不治。客星犯，三公憂。彗、孛及流星犯之，三公死。<BR><BR> </p><p>　　天牢六星，在北斗魁下，貴人之牢也，主繩愆禁暴。甘氏云：「賤人之牢也。」月暈入，多盜。熒惑犯之，民相食，國有敗兵。太白、歲星守，國多犯法。客星、彗星犯之，三公下獄，或將相憂。流星犯之，有赦宥之令。<BR><BR> </p><p>　　勢四星，在太陽守西北，一曰在璣星北。勢，腐形人也，主助宣王命，內常侍官也。以不明為吉，明則閹人擅權。<BR><BR> </p><p>　　天理四星，在北斗魁中，貴人之牢也。星不欲明，其中有星則貴人下獄。客星犯，多獄。彗、孛犯之，國危。赤雲氣犯之，兵大起，將相行兵。<BR><BR> </p><p>　　相一星，在北斗第四星南，總百司，集衆事，掌邦典，以佐帝王。一曰在中斗文昌之南，在朝少師行大宰者。明，吉；暗，凶；亡，則相黜。<BR><BR> </p><p>　　太陽守一星，在相星西北，斗第三星西南，大將大臣之象，主設武備以戒不虞。一曰在下台北，太尉官也，在朝少傅行大司馬者。明，吉；暗，凶。客、彗、孛犯之，為易政，將相憂，兵亂。雲氣入，黃，為喜；蒼白，將死；赤，大臣憂。<BR><BR> </p><p>　　內廚二星，在紫微垣西南外，主六宮之內飲食，及后妃夫人與太子燕飲。彗、孛或流星犯之，飲食有毒。<BR><BR> </p><p>　　天廚六星，在扶筐北，一曰在東北維外，主盛饌，今光祿廚也。星亡，則饑；不見，為凶。客星、流星犯之，亦為饑。<BR><BR> </p><p>　　天一一星，在紫微宮門右星南，天帝之神也，主戰鬬，知吉凶。明，則陰陽和，萬物盛，人君吉；亡，則天下亂。客星犯，五穀貴。彗、孛犯之，臣叛。流星犯，兵起，民流。雲氣犯，黃，君臣和；黑，宰相黜。<BR><BR> </p><p>　　太一一星，在天一南相近一度，亦天帝神也，主使十六神，知風雨、水旱、兵革、饑饉、疾疫、災害所在之國也。明，吉；暗，凶；離位，有水旱。客星犯，兵起，民流，火災，水旱，饑饉。彗、孛犯，兵、喪。流星犯，宰相、史官黜。雲氣犯，黃白，百官受賜；赤為旱、兵；蒼白，民多疫。<BR><BR> </p><p>　　天槍三星，在北斗杓東。一曰天鉞，天之武備也，故在紫微宮左右，所以禦難也。明，吉；暗、小，兵敗；芒角動，兵起。客星、彗星、流星犯，皆為兵、饑。<BR><BR> </p><p>　　天棓五星，在女牀北，天子先驅也，主分爭與刑罰藏兵，亦所以禦難，備非常也。一星不具，其國兵起；明，有憂；細微，吉。客星入，兵、喪。彗星守，兵起。流星犯，諸侯多爭。雲氣犯，蒼白、黑，為凶。<BR><BR> </p><p>　　天戈一星，又名玄戈，在招搖北，主北方。芒角、動搖，則北兵起。客星守之，北兵敗。彗、孛、流星犯之，占同。雲氣犯，黑，為北兵退；蒼白，北人病。<BR><BR> </p><p>　　太尊一星，在中台北，貴戚也。不見，為憂。客、彗、流星犯之，並為貴戚將敗之徵。<BR><BR> </p><p>　　按步天歌載，中宮紫微垣經星常宿可名者三十五坐，積數一百六十有四。而晉志所載太尊、天戈、天槍、天棓皆屬太微垣，八穀八星在天市垣，與步天歌不同。<BR><BR> </p><p>　　太微垣<BR><BR> </p><p>　　太微垣十星，漢志曰：「南宮朱鳥，權、衡。」晉志曰：「天子庭也，五帝之坐也，十二諸侯之府也。其外蕃，九卿也。一曰太微為衡，衡主平也；又為天庭，理法平辭，監升授德，列宿受符，諸神考節，舒情稽疑也。南蕃中二星間曰端門。東曰左執法，廷尉之象。西曰右執法，御史大夫之象。執法所以舉刺凶邪。左執法東，左掖門也。右執法西，右掖門也。東蕃四星：南第一曰上相，其北東太陽門也；第二曰次相，其北中華東門也；第三曰次將，其北東太陰門也；第四曰上將，所謂四輔也。西蕃四星：南第一曰上將，其北西太陽門也；第二曰次將，其北中華西門也；第三曰次相，其北西太陰門也；第四曰上相，亦曰四輔也。」漢志：「環衞十二星，蕃臣：西，將；東，相；南四星，執法；中，端門；左右，掖門。」乾象新書：十星，東西各五，在翼、軫北。其西蕃北星為上相，南門右星為右執法。東西蕃有芒及動搖者，諸侯謀上。執法移，刑罰尤急。月、五星，入太微軌道，吉；其所犯中坐，成刑。月犯太微垣，輔臣惡之，又君弱臣強，四方兵不制；犯執法，海中占云：「將相有免者期三年。」月入東西門、左右掖門，而南出端門，有叛臣，君憂；入西門，出東門，君憂，大臣假主威。月中犯乘守四輔，為臣失禮，輔臣有誅。月暈，天子以兵自衞。一月三暈太微，有赦。月食太微，大臣憂，王者惡之。歲星入，有赦；犯之，執法臣有憂；入東門，天下有急兵；守之，將、相、執法憲臣死；入端門，守天庭，大禍至；入南門，出東門，旱；入南門，逆出西門，國有喪；逆行入東門，出西門，國破亡。填星、熒惑犯之，逆行入，為兵、喪；犯上將，上將憂；守端門，國破亡，或三公謀上，有戮臣；犯西上將，天子戰于野，上相死；入太微，色白無芒，天下饑；退行不正，有大獄；犯太微門，左右將死；入天庭在屏星南，出左掖門左將死，右掖門右將死，直出端門無咎；入太微，凌犯、留止，為兵，入二十日廷尉當之，留天庭十日有赦；犯太微東南陬，歲饑，執法大臣憂；犯上相，大臣死。填星犯入太微，有德令，女主執政。若逆行執法、四輔，守之，有憂；守太微，國破；守西蕃，王者憂。太白犯入太微，為兵，大臣相殺；留守，有兵、喪；與填星犯太微中，王者惡之；入右掖門，從端門出，貴人奪勢；晝見太微，國有兵、喪。月掩太白于端門，外國受兵。辰星犯太微，天子當之，有內亂；入天庭，後宮憂，大水；守左右執法，入，兵起，有赦；入西門，後宮災，大水；入西門，出東門，為兵、喪、水災。客星犯入太微，色黃白，天子喜；出入端門，國有憂；左掖門，旱；右掖門，國亂；出天庭，有苛令，兵起；入太微三十日，有赦；犯四輔，輔臣凶。彗星犯太微，天下易；出太微，宮中憂，火災；犯執法，執法者黜；犯天庭，王者有立；孛于翼，近太微上將，為兵、喪；孛于西蕃，主革命；孛五帝，亡國殺君。流星出太微，大臣有外事；出南門甚衆，貴人有死者；縱橫太微宮，主弱臣強；由端門入翼，光照地有聲，有立王。雲氣出入，色微青，君失位。青白黑雲氣入左右掖，為喪；出，無咎。赤氣入東掖門，內兵起。黃白雲氣入太微垣，人主喜，年壽長。入左右掖門，天子有德令。黑及蒼白氣入，天子憂，出則無咎。黑氣如蛇入垣門，有喪。<BR><BR> </p><p>　　內五帝坐五星，內一星在太微中，黃帝坐，含樞紐之神也。天子動得天度，止得地意，從容中道則明以光，不明則人主當求賢以輔法；不則奪勢。四帝星夾黃帝坐，四方各去二度。東方，蒼帝靈威仰之神也。南方，赤帝赤熛怒之神也。西方，白帝白招拒之神也。北方，黑帝叶光紀之神也。黃帝坐明，天子壽，威令行；小，則反是，勢在臣下；若亡，大人當之。月出坐北，禍大；出坐南，禍小；出近之，大臣誅，或饑；犯黃帝坐，有亂臣。抵帝坐，有土功事。月暈帝坐，有赦。海中占：月犯帝坐，人主惡之。五星守黃帝坐，大人憂。熒惑、太白入，有強臣。歲星犯，有非其主立。熒惑犯，兵亂；入天庭，至帝坐，有赦。太白入之，兵在宮中。填逆行，守黃帝坐，亡君之戒。五星入，色白，為亂。客星色黃白抵帝坐，臣獻美女。彗星入，宮亂；抵帝坐，或如粉絮，兵、喪並起。流星犯之，大臣憂；抵四帝坐，輔臣憂，人多死。蒼白氣抵帝坐，天子有喪；青赤，近臣欲謀其主；黃白，天子有子孫喜。月犯四帝，天下有喪，諸侯有憂。五星犯四帝，為憂。<BR><BR> </p><p>　　太子一星，在帝坐北，帝儲也。儲有德，則星明潤。雲氣入，黃為喜，黑為憂。太白、熒惑、客星、流星守犯，皆為憂。一云金、火守之，或入，太子不廢則為篡逆之事。<BR><BR> </p><p>　　內五諸侯五星，在九卿西，內侍天子，不之國也。乾象新書：在郎位南，辟雍禮得，則星明；亡，則諸侯黜。<BR><BR> </p><p>　　從官一星，在太子北，侍臣也。以不見為安，一曰不見則帝不安，如常則吉。<BR><BR> </p><p>　　幸臣一星，在帝坐東北，常侍太子，以暗為吉。新書：在太子東，青赤氣入之，近臣謀君不成。<BR><BR> </p><p>　　內屏四星，在端門內，近右執法。屏者所以擁蔽帝庭也。<BR><BR> </p><p>　　左右執法各一星，在端門兩旁，左為廷尉之象，右為御史大夫之象，主舉刺凶姦。君臣有禮，則光明潤澤。乾象新書：在中台南，明，則法令平。月、五星及客星犯守，則君臣失禮，輔臣黜。熒惑、太白入，為兵。流星犯之，尚書憂。<BR><BR> </p><p>　　郎位十五星，在帝坐東北，一曰依烏郎府也。周之元士，漢之光祿、中散、諫議、議郎、郎中是其職，主衞守也。其星不具，后妃災，幸臣誅。星明大，或客星入之，大臣為亂，元士憂。彗、孛犯，郎官失勢。彗星、枉矢出其次，郎佐謀叛。熒惑守之，兵、喪。赤氣入，兵起；黃白，吉；黑，凶。<BR><BR> </p><p>　　郎將一星，在郎位北，主閱具，以為武備也。若今之左右中郎將。新書曰：在太微垣東北。明，大臣叛。客星犯守，郎將誅。黃白氣入，則受賜。流星犯，將軍憂。<BR><BR> </p><p>　　常陳七星，如畢狀，在帝坐北，天子宿衞虎賁之士，以設強禦也。星搖動，天子自出將；明，則武兵用；微，則弱。客星犯，王者行誅。<BR><BR> </p><p>　　九卿三星，在三公北，主治萬事，今九卿之象也。乾象新書：在內五諸侯南，占與天紀同。<BR><BR> </p><p>　　三公三星，在謁者東北，內坐朝會之所居也。乾象新書：在九卿南，其占與紫微垣三公同。<BR><BR> </p><p>　　謁者一星，在左執法東北，主贊賓客，辨疑惑。乾象新書：在太微垣門內，左執法北。明盛，則四夷朝貢。<BR><BR> </p><p>　　三台六星，兩兩而居，起文昌，列抵太微。一曰天柱，三公之位也。在人曰三公，在天曰三台，主開德宣符。西近文昌二星，曰上台，為司命，主壽；次二星曰中台，為司中，主宗室；東二星曰下台，為司祿，主兵：所以昭德塞違也。又曰三台為天階，太一躡以上下。一曰泰階，上階上星為天子，下星為女主；中階上星為諸侯三公，下星為卿大夫；下階上星為士，下星為庶人：所以和陰陽而理萬物也。又曰上台，上星主兗、豫，下星主荊、揚；中台上星主梁、雍，下星主冀；下台上星主青，下星主徐。人主好兵，則上階上星疏而色赤。修宮廣囿，肆聲色，則上階合而橫。君弱則上階迫而色暗。公侯背叛，率部動兵，則中階上星赤。外夷來侵，邊國騷動，則中階下星疏而橫，色白。卿大夫廢正向邪，則中階下星疏而色赤。民不從令，犯刑為盜，則上階下星色黑。去本就末，奢侈相尚，則下階上星闊而橫，色白。君臣有道，賦省刑清，則上階為之戚。諸侯貢聘，公卿盡忠，則中階為之比。庶人奉化，徭役有叙，則下階為之密。若主奢欲，數奪民時，則上階為之奪。諸侯僭強，公卿專貪，則中階為之疏。士庶逐末，豪傑相凌，則下階為之闊。三階平，則陰陽和，風雨時，穀豐世泰；不平，則反是。三台不具，天下失計。色明齊等，君臣和而政令行；微細，反是。一曰天柱不見，王者惡之。司命星亡，春不得耕。司中不具，夏不得耨。司祿不具，秋不得穫。一曰三台色青，天下疾；赤，為兵；黃潤，為德；白，為喪；黑，為憂。月入，君憂，臣亂，公族叛。月入而暈，三公下獄。客星入之，貴臣賜爵邑；出而色蒼，臣奪爵；守之，大臣黜，或貴臣多病。彗星犯，三公黜。流星入，天下兵將憂；抵中台，將相憂，人主惡之。雲氣入，蒼白，民多傷；黃白潤澤，民安君喜；黃，將相喜；赤，為憂；青黑，憂在三公；蒼白，三公黜。<BR><BR> </p><p>　　按上台二星在柳北，其北星入柳六度。中台二星其北入張二度。下台二星在太微垣西蕃北，其北星入翼二度。武密書：三台屬鬼，又屬柳、屬張。乾象新書：上台屬柳，中台屬張，下台屬翼。<BR><BR> </p><p>　　長垣四星，在少微星南，主界域，及北方。熒惑入之，北人入中國。太白入，九卿謀，邊將叛。彗、孛犯之，北地不安。流星入，北方兵起，將入中國。<BR><BR> </p><p>　　少微四星，在太微西，士大夫之位也。一名處士，亦天子副主，或曰博士官，一曰主衞掖門。南第一星處士，第二星議士，第三星博士，第四星大夫。明大而黃，則賢士舉。月五星犯守處士，女主憂，宰相易。歲犯，小人用，忠臣危。火犯，賢德退。土犯，宰相易，女主憂。金犯，大臣誅，又曰以所居主占之。客星、孛星犯之，王者憂，姦臣衆。彗星犯，功臣有罪，一曰法令臣誅。流星出，賢良進，道術用。雲氣入，色蒼白，賢士憂，大臣黜。<BR><BR> </p><p>　　靈臺三星，在明堂西，神之精明曰靈，四方而高曰臺，主觀雲物，察符瑞，候災變也。武密曰：與司怪占同。<BR><BR> </p><p>　　虎賁一星，在下台星南，一曰在太微西蕃北，下台南，靜室旄頭之騎官也。明，則臣順，與車騎星同占。<BR><BR> </p><p>　　明堂三星，在太微西南角外，天子布政之宮。明吉，暗凶。五星、客星及彗犯之，主不安其宮。<BR><BR> </p><p>　　右上元太微宮常星一十九坐，積數七十有八，而晉志所載，少微、長垣各四星，屬天市垣，與步天歌不同。<BR><BR> </p><p>　　天市垣<BR><BR> </p><p>　　天市垣二十二星，在氐、房、心、尾、箕、斗內宮之內。東蕃十一星：南一曰宋，二曰南海，三曰燕，四曰東海，五曰徐，六曰吳越，七曰齊，八曰中山，九曰九河，十曰趙，十一曰魏。西蕃十一星：南一曰韓，二曰楚，三曰梁，四曰巴，五曰蜀，六曰秦，七曰周，八曰鄭，九曰晉，十曰河間，十一曰河中。象天王在上，諸侯朝王，王出臯門大朝會，西方諸侯在應門左，東方諸侯在應門右。其率諸侯幸都市也亦然。一曰在房、心東北，主權衡，主聚衆。又曰天旗庭，主斬戮事。乾象新書曰：市中星衆潤澤，則歲實。熒惑守之，戮不忠之臣。彗星掃之，為徙市易都。客星入，為兵起；出，為貴喪。天文錄曰：天子之市，天下所會也。星明大，則市吏急，商人無利；小，則反是；忽然不明，糴貴；中多小星，則民富。月入天市，易政更弊，近臣有抵罪，兵起。月守其中，女主憂，大臣災。五星入，將相憂，五官災；守之，主市驚更弊。又曰：五星入，兵起。熒惑守，大饑，火災。或芒角色赤如血，市臣叛。填星守，糴貴。太白入，起兵，糴貴。辰星守，蠻夷君死。客星守，度量不平；星色白，市亂；出天市，有喪。彗星守，穀貴；出天市，豪傑起，徙易市都；掃帝坐，出天市，除舊布新。流星入，色蒼白，物貴；赤，火災，民疫。一曰出天市，為外兵。雲氣入，色蒼白，民多疾；蒼黑，物貴；出，物賤；黃白，物賤；黑，為嗇夫死。<BR><BR> </p><p>　　帝坐一星，在天市中，天皇大帝外坐也。光而潤澤，主吉，威令行；微小，大人憂。月犯之，人主憂。五星犯，臣謀主，下有叛；熒惑，尤甚。客星入，色赤，有兵；守之，大臣為亂。彗，孛犯，人民亂，宮廟徙。流星犯，諸侯兵起，臣謀主，貴人更令。<BR><BR> </p><p>　　候一星，在帝坐東北，<span>[候，一作后。]</span>主伺陰陽也。明大，輔臣強；細微，國安；亡，則主失位；移，則不安居。太陰犯之，輔臣憂。客、彗守之，輔臣黜。孛犯，臣謀叛。<BR><BR> </p><p>　　宦者四星，在帝坐西南侍，主刑餘之臣也。星微，吉；失常，宦者有憂。<BR><BR> </p><p>　　斗五星，在宦者南，主平量。乾象新書；在帝坐西，覆則歲熟，仰則荒。客、彗犯，為饑。<BR><BR> </p><p>　　斛四星，在斗南，主度量、分銖、筭數。其星不明，凶；亡，則年饑。一曰在市樓北，名天斛。<BR><BR> </p><p>　　列肆二星在斛西北，主貨金、玉、珠、璣。<BR><BR> </p><p>　　屠肆二星，在帛度東北，主屠宰、烹殺。乾象新書：在天市垣內十五度。<BR><BR> </p><p>　　車肆二星，在天市門中，主百貨。星不明，則車蓋盡行；明，則吉。客星、彗星守之，天下兵車盡發。乾象新書：在天市垣南門偏東。<BR><BR> </p><p>　　宗正二星，在帝坐東南，宗大夫也。武密曰：主囗司宗得失之官。乾象新書；在宗人西。彗星守之，若失色，宗正有事。客星守之，更號令也：犯之，主不親宗廟。星孛，其分宗正黜。<BR><BR> </p><p>　　宗人四星，在宗正東，主錄親疏享祀。宗族有序，則星如綺文而明正；動，則天子親屬有變。客星守之，貴人死。<BR><BR> </p><p>　　宗星二星，在候星東，宗室之象，帝輔血脈之臣。乾象新書：在宗人北。客星守之，宗支不和；暗，則宗支弱。<BR><BR> </p><p>　　帛度二星，在宗星東北，主度量買賣平貨易者。乾象新書：在屠肆南。星明大，尺量平，商人不欺。客星、彗星守之，絲綿大貴。<BR><BR> </p><p>　　市樓六星，在天市中，臨箕星之上，市府也，主市賈律度。其陽為金錢，陰為珠玉，變見各以其所占之。乾象新書：主闤闠，度律制令，在天市中。星明，吉；暗，則市吏不理。彗星、客星守之，市門多閉。<BR><BR> </p><p>　　七公七星，在招搖東，為天相，三公之象也，主七政。明，則輔佐強；大而動，為兵；齊政，則國法平；戾，則獄多囚；連貫索，則世亂；入河中，糴貴，民饑。太白守之，天下亂，兵起。客星守，歲饑，主危。流星出，其分主將黜。<BR><BR> </p><p>　　貫索九星，在七公星前，賤人之牢也。一曰連索，一曰連營，一曰天牢，主法律，禁強暴。牢口一星為門，欲其開也。星在天市垣北。星皆明，天下獄繁；七星見，小赦；五星、六星，大赦；動，則斧鑕用；中空，改元。石申曰：一星亡，則有賜爵；三星亡，大赦，遠期八十日；入河中，為饑；中星衆，則囚多。辰星犯之，主水，米貴。彗星出，其分中外豪傑起。客星入，有枉死者；色黃，諸侯獻地；青，為憂；赤，為兵；白，乃為吉。流星入，女主憂，或赦；出，則貴女死。雲氣入，色蒼白，天子亡地；青，兵起；黑，獄多枉死；白，天子喜。<BR><BR> </p><p>　　天紀九星，在貫索東，九卿之象，萬事綱紀，主獄訟。星明，則天下多訟；亡，則政理壞，國紀亂；散絕，則地震山崩；與女牀合，則君失禮，女謁行。客星守之，主危，民饑。客星犯，諸侯舉兵。彗、孛犯之，地震。客星、彗星合守，天下獄訟不理。<BR><BR> </p><p>　　女牀三星，在天紀北，後宮御女侍從官也，主女事。明，則宮人恣；舒，則妾代女主；不動，則吉；不見，女子多疾。客星、彗星守之，宮人謀上。客星入，女子憂，後宮恣動，女謁行。雲氣出，色黃，後宮有福；白，為喪；黑，凶；青，女多疾。<BR><BR> </p><p>　　右天市垣常星可名者一十七坐，積數八十有八。而市樓、天斛、列肆、車肆、斗、帛度、屠肆等星，晉志皆不載，隋志有之，屬天市垣，與步天歌合。又貫索、七公、女牀、天紀，晉志屬太微垣。按乾象新書：天紀在天市垣北，女牀屬箕宿，貫索屬房宿，七公屬氐宿。武密以七公屬房，又屬尾；貫索屬房，又屬氐、屬心；女牀屬於尾、箕。說皆不同。</p>
<div class='pn'><p class='pre'>上一节：<a href='第一章-卷一-原文.html'>第一章-卷一</a></p><p class='next'>下一节：<a href='第三章-卷三-原文.html'>第三章-卷三</a></p></div></body>
</html>
