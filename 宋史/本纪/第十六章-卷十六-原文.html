<!DOCTYPE html>
<html>
<head>
  <meta charset="UTF-8">
  <title>宋史-本纪-第十六章-卷十六-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-本纪<a href='../宋史.html#本纪'>：目录</a></p>
</div>
<div class='pn'><p class='pre'>上一节：<a href='第十五章-卷十五-原文.html'>第十五章-卷十五</a></p><p class='next'>下一节：<a href='第十七章-卷十七-原文.html'>第十七章-卷十七</a></p></div>
</div>

<h1>第十六章-卷十六<span style='font-size:small'> 原文</span></h1>
<p>三年春正月乙丑朔，以大行太皇太后在殯，不視朝。癸酉，陞許州為潁昌府。丙子，降潁昌囚罪一等，徒以下釋之。戊寅，上太皇太后謚曰慈聖光獻。戊子，詔審刑院、邢部斷議官失入者，歲具數罰之。己丑，高麗國遣使來貢。白虹貫日。辛卯，于闐國大首領阿令顛顙溫等來貢。癸巳，白虹貫日。<BR><BR> </p><p>　　二月丙午，以翰林學士章惇參知政事。丙辰，始御崇政殿視朝。丁巳，命輔臣禱雨。<BR><BR> </p><p>　　三月乙丑，工部侍郎同平章事吳充罷為觀文殿大學士、西太一宮使。癸酉，葬慈聖光獻皇后于永昭陵。丙子，南丹州入貢，以刺史印賜之。乙酉，祔慈聖光獻皇后神主于太廟。戊子，降兩京、河陽囚罪一等，民緣山陵役者，蠲其賦。己丑，以慈聖光獻皇后弟昭德軍節度使曹佾為司徒兼中書令，改護國軍節度使，餘親屬加恩有差。<BR><BR> </p><p>　　夏四月乙未，觀文殿大學士吳充薨。丁酉，封宗暉為濮陽郡王，濮安懿王子孫皆進官一等。己亥，遼遣耶律永芳等來賀同天節。乙巳，以瀘州夷乞弟侵擾，詔邊將討之。戊申，乞弟寇戎州，兵官王宣等戰歿。甲寅，罷羣牧行司，復置提舉買馬監牧司。乙卯，令御史分案諸路監司。庚申，詔御史臺六察以糾劾多寡為殿最，任滿取旨升黜。辛酉，增國子監歲賜錢六千緡。<BR><BR> </p><p>　　五月乙丑，詔：自今三伏內，五日一御前殿。辛巳，以潁昌進士劉堂上制盜十策，授徐州蕭縣尉。甲申，復命韓存寶經制瀘夷。詔改都大提舉導洛通汴司為都提舉汴河堤岸司。是月，青州臨朐、益都石化為麪。<BR><BR> </p><p>　　六月甲午，日有五色雲。戊戌，詔省宗室教授，存十三員。丙午，詔中書詳定官制。罷兵部勾當公事官。詔河北、河東、陝西路各選文武官一員提舉義勇保甲。壬子，詔罷中書門下省主判官，歸其事於中書。是月，安州、臨江軍產芝及連理麥。<BR><BR> </p><p>　　秋七月庚午，河決澶州。甲戌，詔自今遇大禮罷上尊號。癸未，彗出太微垣。丙戌，避殿減膳，詔求直言。丁亥，罷羣神從祀明堂。戊子，太白晝見。<BR><BR> </p><p>　　八月乙巳，罷省、寺、監官領空名者。癸丑，遣王存等賀遼主生辰、正旦。戊午，彗不見。<BR><BR> </p><p>　　九月壬戌，增宣祖定州東安墳地二十頃及守園戶。丙寅，御殿復膳。乙亥，正官名。以開府儀同三司易中書令、侍中、同平章事，特進易左右僕射，自是以下至承務郎易祕書省校書郎、正字、將作監主簿有差，檢校僕射以下及階散憲銜並罷，詳在職官志。辛巳，大饗明堂，以英宗配，赦天下。癸未，薛向、孫固並為樞密副使。乙酉，詔即景靈宮作十一殿，以時王禮祠祖宗。以王安石為特進，改封荊國公。丙戌，進封岐王顥為雍王，嘉王頵為曹王，並為司空。文彥博為太尉。封曹佾為濟陽郡王，宗旦為華陰郡王。馮京為樞密使。薛向罷知潁州。丁亥，以呂公著為樞密副使。<BR><BR> </p><p>　　閏九月乙卯，加文彥博河東、永興軍節度使，以富弼為司徒。<BR><BR> </p><p>　　十一月己丑朔，日當食，雲陰不見。<BR><BR> </p><p>　　十二月甲辰，遼遣蕭偉等來賀正旦。<BR><BR> </p><p>　　四年春正月乙未，命步軍都虞候林廣代韓存寶經制瀘夷。庚子，詔試進士加律義。辛亥，于闐來貢。馮京罷知河陽。孫固知樞密院，龍圖閣直學士韓縝同知樞密院事。<BR><BR> </p><p>　　二月辛未，置秦州鑄錢監。己卯，分東南團結諸軍為十三將。<BR><BR> </p><p>　　三月乙未，詔在京官毋舉辟執政有服親。癸卯，章惇罷知蔡州。甲辰，以翰林學士張璪參知政事。乙巳，命官閱九軍營陣法於京城南。戊申，大閱。丙辰，董氊遣使來貢。<BR><BR> </p><p>　　夏四月癸亥，遼遣耶律祐等來賀同天節。御延和殿閱試保甲。己巳，詔罷南郊合祭天地，自今親祀北郊如南郊儀，有故不行則以上公攝事。壬申，慮囚。山陰縣主簿余行之謀反伏誅。乙酉，河決澶州小吳埽。<BR><BR> </p><p>　　五月丁酉，詔河東路提點刑獄劉定專振被水民。戊申，封晉程嬰為成信侯；公孫杵臼為忠智侯，立廟于絳州。<BR><BR> </p><p>　　六月戊午，河北諸郡蝗生。癸未，命提點開封府界諸縣公事楊景略、提舉開封府界常平等事王得臣督諸縣捕蝗。<BR><BR> </p><p>　　秋七月己丑，太白晝見。庚寅，西邊守臣言夏人囚其主秉常，詔陝西、河東路討之。甲午，鄜延、涇原、環慶、熙河、麟府路各賜金銀帶、綿襖、銀器、鞍轡、象笏。甲辰，韓存寶坐逗留無功伏誅。丁未，大軍進攻米脂砦。己酉，詔曾鞏充史館修撰，專典史事。詔內外官司舉官悉罷。令大理卿崔台符同尚書吏部，審官東西、三班院議選格。<BR><BR> </p><p>　　八月乙卯朔，罷中書堂選，悉歸有司。丙辰，詔蠲河北東路災傷州軍今年夏料役錢。辛酉，夏人寇臨川堡，詔董氊會兵伐之。以金州刺史燕達為武康軍節度使。己巳，復置滑州。丁丑，熙河經制李憲敗夏人于西市新城，獲酋首三人、首領二十餘人。庚辰，又襲破于女遮谷，斬獲甚衆。辛巳，司馬光、趙彥若上所修百官公卿年表十卷，宗室世表三卷。<BR><BR> </p><p>　　九月乙酉，董氊遣使來貢，且言已遣首領洛施軍篤喬阿公等將兵三萬會擊夏國。李憲復蘭州古城。戊子，蘭州新順首領巴令謁等三族率所部兵攻夏人撒逋宗城，敗之。己亥，王珪上國朝會要。壬寅，閱河北保甲于崇政殿，官其優者三十六人。甲辰，詳定郊廟奉祀禮儀。丙午，詔諭夏主左右并嵬名部族諸部首領，並許自歸。戊申，太白犯斗。庚戌，夏兵救米脂砦，鄜延經略副使种諤率衆擊破之。辛亥，种諤又敗夏人于無定川。<BR><BR> </p><p>　　十月丁巳，米脂砦降。己未，拂菻國來貢。庚申，熙河兵至女遮谷，與夏人遇，戰敗之。乙丑，涇原兵至磨哆隘，遇夏人，與其統軍梁大王戰，敗之，追奔二十里，斬大首領沒囉臥沙、監軍使梁格嵬等十五級，獲首領統軍姪訖多埋等二十二人。己巳，入銀州。庚午，環慶行營經略使高遵裕復清遠軍。种諤遣曲珍等領兵通黑水安定堡路，遇夏人，與戰破之，斬獲甚衆。癸酉，復韋州。乙亥，李憲敗夏人于屈吳山。丁丑，曲珍與夏人戰于蒲桃山，敗之。戊寅，种諤入夏州。詔諸將存撫降人。辛巳，史館修撰曾鞏乞收采名臣高士事迹遺文，詔從之。涇原節制王中正入宥州。<BR><BR> </p><p>　　十一月癸未朔，日有食之。丁亥，諸軍合攻靈州，种諤敗夏人于黑水。己丑，李憲敗夏人于囉逋川。辛卯，种諤降橫河平人戶，破石堡城，斬獲甚衆。辛丑，師還。癸卯，种諤至夏州索家平，兵衆三萬人，以無食而潰。丙午，高遵裕以師還，夏人來追，遂潰。<BR><BR> </p><p>　　十二月辛未，林廣破乞弟于納江。乙亥，慈聖光獻皇后禫祭，宰臣王珪等上表請聽樂，不許，自是五表，乃從之。戊寅，遼遣蕭福全等來賀正旦。<BR><BR> </p><p>　　五年春正月癸未朔，不受朝。丙申，御宣德門觀燈。己亥，白虹貫日。庚子，責授高遵裕郢州團練副使，本州安置。乙巳，作新渾儀、浮漏。辛亥，詔再議西討，以熙河經制李憲為涇原、熙河蘭會安撫制置使，李浩權安撫副使。<BR><BR> </p><p>　　二月癸丑朔，頒三省、樞密、六曹條制。詔鄜延軍士病不能歸者，賜其家絹十匹。丙辰，以乞弟平班師。辛酉，詔：董氊首領結隣死，其朝辭物給其子董訥支藺氊，增賜絹百匹。癸亥，華陰郡王宗旦薨。丁卯，封武昌軍節度觀察留後宗惠為江夏郡王。癸酉，以出師赦梓州路，減囚罪一等，民緣軍事役者蠲其賦。封董氊為武威郡王。丙子，渤泥來貢。<BR><BR> </p><p>　　三月壬辰，親策進士。甲午，策武舉。己亥，以日當食，避殿減膳，赦天下，降死罪一等，流以下原之。詔杭州歲修吳越王墳廟。壬寅，鄜延路副總管曲珍敗夏人于金湯。乙巳，賜進士、諸科出身千四百二十八人。丙午，雨土。<BR><BR> </p><p>　　夏四月壬子朔，日食不見。甲寅，御殿復膳。丁巳，遼遣耶律永端等來賀同天節。己未，沈括奏遣曲珍將兵綏德城，應援討葭蘆寨左右見聚羌落，詔從之。乙丑，以直龍圖閣徐禧知制誥、權御史中丞。癸酉，官制成。以王珪為尚書左僕射兼門下侍郎，蔡確為尚書右僕射兼中書侍郎。甲戌，太中大夫章惇為門下侍郎，張璪為中書侍郎，翰林學士蒲宗孟為尚書左丞，翰林學士王安禮為尚書右丞。錄唐段秀實後，復其家。丁丑，同知樞密院呂公著罷知定州。<BR><BR> </p><p>　　五月辛巳朔，行官制。丁亥，賞平蠻將士有差。癸巳，豐州卒張世矩等作亂伏誅。其黨王安以母老，詔特原之。作尚書省。戊戌，詔兩省官人舉可任御史者各二人。甲辰，遣給事中徐禧治鄜延邊事。<BR><BR> </p><p>　　六月辛亥朔，環慶經略司遣將與夏人戰，破之，斬其統軍嵬名妹精嵬、副統軍訛勃遇。甲寅，王珪上兩朝史。戊午，詔修兩朝寶訓。詔以成都路供給瀘州邊事，曲赦，免二稅。甲子，改翰林醫官院為醫官局。壬申，交阯獻馴犀二。癸酉，豫章郡王宗諤薨。戊寅，曲珍等敗夏人于明堂川。作天源河。<BR><BR> </p><p>　　秋七月辛巳，廣西經略司言知宜州王奇與賊戰，敗績。壬午，詔罷大理寺官赴中書省讞案。戊子，詔御史中丞舒亶舉任言事或察官十人。辛卯，詔尚書考功員外郎蔡京編手詔。庚子，以蔡京為起居郎，仍同詳定官制。丁未，垂拱殿宴修史官。己酉，始建雩壇祀上帝，以太宗配。<BR><BR> </p><p>　　八月庚戌朔，封御侍武氏為才人。壬子，進封均國公傭為延安郡王。以昭容朱氏為賢妃。庚申，帝有疾。詔歲以四孟月朝獻景靈宮。辛未，遣韓忠彥等賀遼主生辰、正旦。鳳州團練使种諤以行軍迂道，降授文州刺史。壬申，詔罷增減幕職、州縣官奉。甲戌，城永樂。戊寅，河決原武。<BR><BR> </p><p>　　九月丁亥，夏人三十萬衆寇永樂，曲珍戰不利，裨將寇偉等死之，夏人遂圍城。己丑，帝以疾愈，降京畿囚罪一等，徒以下釋之。壬辰，遣使行視畿縣民被水患者。乙未，詔張世矩等將兵救永樂砦。戊戌，永樂陷，給事中徐禧、內侍李舜舉、陝西轉運判官李稷死之。己亥，詔客省、引進、四方館、東西上閤門各置使、副等職。庚子，安化蠻寇宜州，知州王奇死之，詔贈忠州防禦使。辛丑，賞董氊將士有差。癸卯，滑州河水溢。<BR><BR> </p><p>　　冬十月辛亥，洛口、廣武大河溢。甲寅，知延州沈括以措置乖方，責授均州團練副使，隨州安置；鄜延路副都總管曲珍以城陷敗走，降授皇城使。丙辰，修定景靈宮儀。乙丑，詔贈永樂死事臣徐禧金紫光祿大夫、吏部尚書，李舜舉昭化軍節度使，並賜謚忠愍，李稷朝奉大夫、工部侍郎，入內高品張禹勤皇城使，各推恩賜贈有差。癸酉，貶知太原府、資政殿大學士呂惠卿知單州。<BR><BR> </p><p>　　十一月戊寅朔，罷御史察諸路。壬午，景靈宮成，告遷祖宗神御。癸未，初行酌獻禮。乙酉，以奉安神御赦天下，官與享大臣子若孫一人。庚寅，紫宸殿宴侍祠官。<BR><BR> </p><p>　　十二月丁巳，新樂成。以賢妃周氏為德妃。辛酉，塞原武決河。丙寅，休日御延和殿，引進對官十人。辛未，西南龍蕃來貢。壬申，遼遣耶律儀等來賀正旦。丙子，錄永樂死事將皇城使寇偉等十三人及東上閤門副使景思誼等九十人，贈賜有差。<BR><BR> </p><p>　　六年春正月丁丑朔，御大慶殿受朝，始用新樂。儀鸞司徹幕屋壞，毀玉輅。甲申，白虹貫日。丁亥，朝獻景靈宮。己丑，層檀入貢。庚寅，御宣德門觀燈。癸巳，詔御史六察罷上下半年更易法。乙未，詔修周、漢以來陵廟。乙巳，御崇政殿閱武士。丙午，封楚三閭大夫屈平為忠潔侯。<BR><BR> </p><p>　　二月丁未，夏人數十萬衆攻蘭州，鈐轄王文郁率死士七百餘人擊走之。丙辰，以夏人犯蘭州，貶熙河經略使李憲為經略安撫都總管，以王文郁為西上閤門使、知蘭州，副使李浩為四方館使。甲子，詔供備庫使高遵治、西京左藏庫副使張壽各降一官。<BR><BR> </p><p>　　三月辛卯，夏人寇蘭州，副總管李浩以衞城有功，復隴州團練使。乙未，休日御延和殿，引進對官八人。丙申，河東將薛義敗夏人于葭蘆西嶺。戊戌，以檢校太尉、上柱國、太原郡開國公王拱辰為武安軍節度使。麟、府州將郭忠詔等敗夏人于乜離抑部，詔行賞有差。己亥，河東將高永翼敗夏人于真卿流部。<BR><BR> </p><p>　　夏四月己酉，朝獻景靈宮。辛亥，遼遣蕭固等來賀同天節。甲子，禮部郎中林希上兩朝寶訓。李浩敗夏人于巴義谿。辛未，雨土。壬申，御邇英閣，蔡卞進講周禮。<BR><BR> </p><p>　　五月丙子朔，于闐入貢。甲申，以時暑趣決開封大理獄。庚寅，以旱慮囚。甲午，夏人寇蘭州，右侍禁韋定死之。癸卯，詔賜資州孝子支漸粟帛。是月，夏人寇麟州，知州訾虎敗之。<BR><BR> </p><p>　　六月乙巳朔，詔御史臺六察各置御史一員。癸丑，詔御史中丞、兩省官各舉可任言事或監察御史五人。<BR><BR> </p><p>　　閏月乙亥朔，夏主秉常請修貢，許之。戊寅，詔陝西、河東毋輒出兵。丙戌，詔內外文武各舉應武舉一人。汴水溢。丙申，太師、守司徒、韓國公富弼薨，謚文忠。<BR><BR> </p><p>　　秋七月乙卯，祔孝惠、孝章、淑德、章懷皇后于廟。丙辰，以四后祔廟，降京畿囚罪一等，流以下原之。孫固罷知河陽。以同知樞密院韓縝知樞密院，戶部尚書安燾同知樞密院。戊午，朝獻景靈宮。<BR><BR> </p><p>　　八月丙子，賜升祔陪祠官宴于尚書省。己卯，太白晝見。乙酉，遣蔡京等賀遼主生辰，正旦。辛卯，蒲宗孟罷，王安禮為尚書左丞，吏部尚書李清臣為尚書右丞。<BR><BR> </p><p>　　九月癸卯朔，日有食之。<BR><BR> </p><p>　　冬十月癸酉朔，秉常遣使上表，請復修職貢，乞還舊疆。戊子，封孟軻為鄒國公。癸巳，會稽郡王世清薨。庚子，尚書省成。辛丑，封馬援為忠顯王。<BR><BR> </p><p>　　十一月癸卯，加上仁宗謚曰體天法道極功全德神文聖武睿哲明孝皇帝，英宗曰體乾應曆隆功盛德憲文肅武睿神宣孝皇帝。甲辰，朝獻景靈宮。乙巳，朝享太廟。丙午，祀昊天上帝于圜丘，赦天下。甲寅，文彥博以太師致仕。乙卯，以觀文殿大學士韓絳為建雄軍節度使。庚申，幸尚書省，官執政五服內未仕者一人，進尚書以下官一等。<BR><BR> </p><p>　　七年春正月丙午，封洺州防禦使世準為安定郡王。癸丑，夏人寇蘭州，李憲等擊走之。甲寅，以賢妃朱氏為德妃。<BR><BR> </p><p>　　二月甲戌，太師文彥博入覲，置酒垂拱殿。癸未，進封濮陽郡王宗暉為嗣濮王，封宗晟為高密郡王，宗綽為建安郡王，宗隱為安康郡王，宗瑗為漢東郡王，宗愈為華原郡王。<BR><BR> </p><p>　　三月辛丑，賜文彥博宴于瓊林苑，帝製詩以賜之。庚申，御崇政殿大閱。壬戌，詔賜鬼章寫經紙，還其所獻馬。癸亥，白虹貫日。<BR><BR> </p><p>　　夏四月辛未，大食國來貢。乙亥，遼遣蕭浹等來賀同天節。丁丑，賜饒州童子朱天錫五經出身。丙戌，景靈宮天元殿門生芝草六本。壬辰，朝獻景靈宮。癸巳，夏人寇延州安塞堡，將官呂真敗之。<BR><BR> </p><p>　　五月壬子，慮囚，降死罪一等，杖以下釋之。辛酉，白虹貫日。壬戌，以孟軻配食文宣王，封荀況、楊雄、韓愈為伯，並從祀。詔諸路帥臣、監司等舉大使臣為將領。<BR><BR> </p><p>　　六月丙子，夏人寇德順軍，巡檢王友死之。辛卯，江夏郡王宗惠薨。<BR><BR> </p><p>　　秋七月甲辰，伊、洛溢，河決元城。丙午，遣使振恤，賜溺死者家錢。壬子，朝獻景靈宮。甲寅，王安禮罷。<BR><BR> </p><p>　　八月庚午，詔王光祖遣人招諭乞弟，許出降免罪補官，是歲乞弟死。辛巳，遣陳睦等賀遼主生辰、正旦。<BR><BR> </p><p>　　九月壬寅，西南龍蕃來貢。乙巳，三佛齊來貢。乙丑，夏人圍定西城，熙河將秦貴敗之。<BR><BR> </p><p>　　冬十月乙亥，夏人寇熙河。庚辰，饒州童子朱天申對于睿思殿，賜五經出身。辛巳，朝獻景靈宮。戊子，詔分畫交阯界，以六縣二峒賜之。乙未，夏人寇靜邊砦，涇原將彭孫敗之。<BR><BR> </p><p>　　十一月丁酉朔，寇清邊砦，隊將白玉、李貴死之。甲辰，夏國主秉常遣使來貢。乙卯，太白晝見。<BR><BR> </p><p>　　十二月戊辰，端明殿學士司馬光上資治通鑑，以光為資政殿學士，降詔奬諭。庚寅，詔門下、中書外省官同舉言事御史。辛卯，遼遣耶律襄等來賀正旦。<BR><BR> </p><p>　　是歲，河東饑，河北水，壞洺州廬舍，蠲其稅。<BR><BR> </p><p>　　八年春正月戊戌，帝不豫。甲辰，赦天下。乙巳，命輔臣代禱景靈宮。乙卯，分遣羣臣禱于天地、宗廟、社稷。<BR><BR> </p><p>　　二月辛巳，開寶寺貢院火。丁亥，命禮部鎖試別所。癸巳，上疾甚，遷御福寧殿，三省、樞密院入見，請立皇太子及請皇太后權同聽政，許之。<BR><BR> </p><p>　　三月甲午朔，立延安郡王傭為皇太子，賜名煦，皇太后權同處分軍國事。乙未，赦天下，遣官告于天地、宗廟、社稷、諸陵。丁酉，皇太后命吏部尚書曾孝寬為冊立皇太子禮儀使。戊戌，上崩于福寧殿，年三十有八。皇太子即皇帝位，尊皇太后為太皇太后，皇后為皇太后，德妃朱氏為皇太妃。太皇太后權同處分軍國事。<BR><BR> </p><p>　　九月己亥，上大行皇帝謚曰英文烈武聖孝皇帝，廟號神宗。<BR><BR> </p><p>　　十月乙酉，葬于永裕陵。<BR><BR> </p><p>　　贊曰：帝天性孝友，其入事兩宮，必侍立終日，雖寒暑不變。嘗與岐、嘉二王讀書東宮，侍講王陶講論經史，輒相率拜之，由是中外翕然稱賢。其即位也，小心謙抑，敬畏輔相；求直言，察民隱，恤孤獨，養耆老，振匱乏；不治宮室，不事遊幸，厲精圖治，將大有為。未幾，王安石入相。安石為人，悻悻自信，知祖宗志吞幽薊、靈武，而數敗兵，帝奮然將雪數世之恥，未有所當，遂以偏見曲學起而乘之。青苗、保甲、均輸、市易、水利之法既立，而天下洶洶騷動，慟哭流涕者接踵而至。帝終不覺悟，方斷然廢逐元老，擯斥諫士，行之不疑。卒致祖宗之良法美意，變壞幾盡。自是邪佞日進，人心日離，禍亂日起，惜哉！</p>
<div class='pn'><p class='pre'>上一节：<a href='第十五章-卷十五-原文.html'>第十五章-卷十五</a></p><p class='next'>下一节：<a href='第十七章-卷十七-原文.html'>第十七章-卷十七</a></p></div></body>
</html>
