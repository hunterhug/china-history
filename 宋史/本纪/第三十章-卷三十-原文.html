<!DOCTYPE html>
<html>
<head>
  <meta charset="UTF-8">
  <title>宋史-本纪-第三十章-卷三十-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-本纪<a href='../宋史.html#本纪'>：目录</a></p>
</div>
<div class='pn'><p class='pre'>上一节：<a href='第二十九章-卷二十九-原文.html'>第二十九章-卷二十九</a></p><p class='next'>下一节：<a href='第三十一章-卷三十一-原文.html'>第三十一章-卷三十一</a></p></div>
</div>

<h1>第三十章-卷三十<span style='font-size:small'> 原文</span></h1>
<p>十二年春正月癸卯，罷樞密行府。庚申，孫近分司，漳州居住。<BR><BR> </p><p>　　二月丁丑，加建國公瑗為檢校少保，進封普安郡王。己卯，賜楊沂中名存中。丙戌，詔諸州修學宮。辛卯，蠲廣南東、西路駱科殘擾州縣今年租。鎮江、太平池州、蕪湖大火。癸巳，金主許歸梓宮及皇太后，遣何鑄等還。<BR><BR> </p><p>　　三月丙申，臨安府火。壬寅，命普安郡王出就第，朝朔望。辛亥，以士〈亻褭〉嘗營護岳飛為朋比，責建州居住。丙辰，胡世將卒。<BR><BR> </p><p>　　夏四月甲子朔，遣孟忠厚為迎護梓宮禮儀使，王次翁為奉迎兩宮禮儀使。丁卯，皇太后偕梓宮發五國城，金遣完顏宗賢、劉祹護送梓宮，高居安護送皇太后。庚午，賜禮部進士陳誠之以下二百五十四人及第、出身。戊寅，封韋淵平樂郡王。辛巳，皇后邢氏崩訃初至。甲申，增修臨安府學為太學。<BR><BR> </p><p>　　五月甲午，以鄭剛中為川、陝宣撫副使。乙未，遣沈昭遠等賀金主生辰。置淮西、京西、陝西諸路榷場。丙午，增築慈寧殿。停給度僧牒。乙卯，復試教官法。<BR><BR> </p><p>　　六月甲子，命侍從、臺諫、禮官雜議權奉欑宮。戊辰，以万俟禼為欑宮按行使。辛未，責降王庶為嚮德軍節度副使，道州安置。壬午，金國歸孟庾、李正民。甲申，以吳璘為檢校少師、階成岷鳳四州經略使。<BR><BR> </p><p>　　秋七月壬辰朔，福州簽判胡銓除名，新州編管。丁酉，上皇后謚曰懿節，祔神主于別廟。己亥，以何鑄權參知政事。己酉，始製常行儀仗及造玉輅。乙卯，蠲廣南、湖北沿邊州軍免行錢。<BR><BR> </p><p>　　八月辛酉朔，兀朮使來求商州及和尚、方山二原。丙寅，何鑄罷。甲戌，以万俟禼參知政事，充金國報謝使。壬午，皇太后至，入居慈寧宮。己丑，帝易緦服，奉迎徽宗及顯肅、懿節二后梓宮至，奉安于龍德別宮。是月，鄭剛中分畫陝西地界，割商、秦之半畀金國，存上津、豐陽、天水三縣及隴西成紀餘地，棄和尚、方山二原，以大散關為界。<BR><BR> </p><p>　　九月乙未，以孟忠厚為樞密使，充欑宮總護使。壬寅，大赦。乙巳，加秦檜太師，封魏國公。丙午，金使劉筈、完顏宗表等九人入見。戊申，以王次翁等充金國報謝使。藏金國誓書于內侍省。辛亥，加張中孚開府儀同三司，中彥靖海軍節度使。甲寅，杖殺偽福國長公主李善靜。以知金州郭浩為金、房、開、達四州經略安撫使。始遣楊愿使金賀正旦。<BR><BR> </p><p>　　冬十月乙丑，始聽中外用樂。丙寅，權欑徽宗皇帝及顯肅皇后于會稽永固陵，懿節皇后祔。乙亥，以翰林學士程克俊簽書樞密院事、權參知政事。丁丑，以皇太后回鑾，推恩進封秦檜為秦、魏兩國公，辭不拜。庚辰，以何鑄黨援岳飛，不主和議，責授祕書少監，徽州居住。甲申，皇太后生辰，上壽于慈寧宮。丁亥，置福建路提舉茶事司。<BR><BR> </p><p>　　十一月癸巳，樞密使張俊罷，進封清河郡王。以左司郎中李椿年為兩浙轉運副使，專治經界。乙未，加楊存中少保。己亥，禁貶謫人私至行在。庚子，作崇政、垂拱二殿。辛丑，劉光世薨。壬寅，曾祖姑秦、魯國大長公主薨。丙午，尹焞卒。庚戌，孟忠厚罷。左承事郎張戒坐黨趙鼎、岳飛停官。辛亥，遣張中孚、中彥還金國。<BR><BR> </p><p>　　十二月甲子，詔侍從、監察御史已上、監司、郡守各舉所知宗室。丙寅，幸秦、魯國大長公主第臨奠，又幸劉光世第臨奠。庚午，命太學弟子員以三百人為額。壬申，秦檜上六曹寺監通用敕令格式。癸酉，以李顯忠為保信軍節度使、御前選鋒軍統制，王進為御前諸軍都統制。<BR><BR> </p><p>　　是歲，斷大辟二十四人。<BR><BR> </p><p>　　十三年春正月戊戌，加上徽宗謚曰體神合道駿烈遜功聖文仁德憲慈顯孝皇帝。己亥，親饗太廟，奉上冊寶。癸卯，增建國子監太學。乙巳，復兼試進士經義、詩賦。<BR><BR> </p><p>　　二月壬戌，初御前殿，特引四參官起居。甲子，製郊廟社稷祭器。乙丑，更永固陵曰永祐。丙寅，封韓世忠咸安郡王。乙亥，蠲雷、化等十州免行錢。丙子，造金、象、革、木四輅。庚辰，立太學及科舉試法。辛巳，祕書少監秦熺修建炎以來日曆成。乙酉，建景靈宮，奉安累朝神御。<BR><BR> </p><p>　　三月己亥，造鹵簿儀仗。乙巳，建社稷壇。丙午，築圜丘。振淮南饑民。仍禁遏糴。<BR><BR> </p><p>　　夏四月癸亥，頒鄉飲酒儀于郡國。甲戌，毀獄吏訊囚非法之具。<BR><BR> </p><p>　　閏月己丑，立貴妃吳氏為皇后。戊申，命史館編靖康建炎忠義錄。庚戌，楊政入見，加檢校少保，賜田五十頃。壬子，蠲諸路無名月樁錢。乙卯，王次翁罷。<BR><BR> </p><p>　　五月甲子，張九成坐黨趙鼎，南安軍居住。壬申，置國子博士、正、錄。乙亥，命諸路置放生池。丁丑，天申節，始上壽錫宴如故事。<BR><BR> </p><p>　　六月壬戌，禁三衙及諸軍市易，月增將官供給錢有差。壬寅，程克俊罷，以万俟禼兼權簽書樞密院事。戊申，詔諸路提刑歲舉部內廉明平恕獄官。庚戌，金遣洪皓、張邵、朱弁來歸。<BR><BR> </p><p>　　秋七月甲子，詔求遺書。罷捕賊補官格。丙寅，處州兵士楊興等謀作亂，事覺伏誅。戊辰，置諸州銅作務。壬申，雨雹。蠲浙西貧民逋負丁鹽錢。<BR><BR> </p><p>　　八月丙戌，遣吏部侍郎江邈奉迎累朝神御于溫州。丁亥，命諸路有出身監司一員提舉學事。戊戌，洪皓至自金國，入見。己亥，遣鄭朴等使金賀正旦，王師心等賀金主生辰。鄭剛中獻黃金萬兩。辛丑，復昌化、萬安、吉陽軍。知階州田晟將所部三千人赴行在。丁未，以晟主管侍衞馬軍司公事，其衆隸焉。己酉，加錢愐太尉。庚戌，詔監司、守臣講求恤民事宜。<BR><BR> </p><p>　　九月丁巳，宗室子偁卒于秀州。甲子，洪皓出知饒州。戊辰，命諸路置敦宗院。己巳，詔淮東、京西監司歲終上州縣所增戶口，為守令殿最。庚午，以兵部侍郎司馬朴死節，贈兵部尚書，賜其家銀絹。癸酉，詔諸州守、貳提舉學事，縣令、佐主管學事。戊寅，蠲淮南逋欠坊場錢及上供帛。<BR><BR> </p><p>　　冬十月己丑，秦檜上監學敕令格式。庚寅，製渾天儀。乙未，奉安累朝帝后神御于景靈宮。<BR><BR> </p><p>　　十一月庚申，日南至，合祀天地于圜丘，太祖、太宗並配，大赦。<BR><BR> </p><p>　　十二月癸未朔，日食，雲陰不見。辛卯，毀私鑄毛錢。癸巳，建祕書省。丁酉，增太學弟子員二百。己亥，郭浩入見。丁未，命行在宗子入宮學。己酉，金遣完顏曄等來賀明年正旦。是月，始頒來歲曆于諸路監司、守臣。<BR><BR> </p><p>　　是歲，關外初行營田。<BR><BR> </p><p>　　十四年春正月丁巳，遣羅汝楫等報謝金國。甲子，臨安府火。戊寅，命普安郡王為子偁解官持服。<BR><BR> </p><p>　　二月丁亥，復置靖州新民學。癸巳，蠲江、浙諸路逋欠錢帛。戊戌，初命四川都轉運司歲撥總制司錢百七十三萬緡，市紬絹綿輸于鄂州總領所。丙午，罷万俟禼。定宗學生額為百員。己酉，以資政殿學士樓炤簽書樞密院事兼權參知政事。加郭浩檢校少保。<BR><BR> </p><p>　　三月乙卯，蠲江、浙、京、湖積欠上供錢米。丁卯，避金太祖嫌名，改岷州為西和州，川、陝宣撫司為四川宣撫司。己巳，幸太學。蠲汀、漳、泉、建四州經賊殘蹂民戶賦役一年。壬申，解潛坐黨趙鼎，責授濠州團練副使，南安軍安置。己卯，詔舉賢良。<BR><BR> </p><p>　　夏四月甲申，詔刑部及監司決絕滯訟。丁亥，初禁野史。虔州民析其屋，朽柱中有文曰「天下太平年」。甲午，金人來求淮北人之在南者，詔願者聽還。遣馬軍司統領張守忠討海賊朱明。<BR><BR> </p><p>　　五月丙辰，詔階、成、西和、鳳四州募兵赴行在。甲子，樓炤罷。乙丑，以御史中丞李文會簽書樞密院事兼權參知政事。丙寅，婺州大水。己巳，金始遣烏延和等來賀天申節。辛未，楚州鹽城縣海水清。是月，嚴、信、衢、建四州水。<BR><BR> </p><p>　　六月甲申，蠲江、浙州縣酒稅、坊場、綱運、倉庫積年逋負。孫近再奪三官，移南安軍居住。丁亥，加高世則少保。戊子，安南國入貢。癸巳，宣州涇縣妖賊俞一作亂，守臣捕滅之。乙未，振江、浙、福建被水之民。丙申，內侍白鄂坐誹謗，及其客張伯麟俱黥配吉陽軍。特贈子偁太子少師，官給葬事。庚子，奪万俟禼三官，歸州居住。乙巳，置國子監小學。<BR><BR> </p><p>　　秋七月戊午，金人殺王倫于河間府。丙寅，立明法科兼經法。丙子，幸祕書省。<BR><BR> </p><p>　　八月癸未，撫州獻瑞禾。庚寅，以李椿年權戶部侍郎，仍治經界。乙未，遣林保使金賀正旦，宋之才賀金主生辰。<BR><BR> </p><p>　　九月辛酉，分利州為東、西路，以吳璘為利州西路安撫使，楊政利州東路安撫使。甲子，命郡守終更入見，各舉所部縣令一人。壬申，趙鼎移吉陽軍安置。癸酉，命臨安府索蔡京子孫逮赴貶所，遇赦永不量移。<BR><BR> </p><p>　　冬十月甲午，從右正言何若言，請戒內外師儒之官，黜伊川程氏之學。乙未，加韋淵少師。己亥，以永道郴三州、桂陽監及茶陵縣民多不舉子，永蠲其身丁錢絹米麥。<BR><BR> </p><p>　　十一月甲子，復內教，即禁中閱試三衙將士。癸酉，李光移瓊州安置。乙亥，朱勝非薨。<BR><BR> </p><p>　　十二月丁丑朔，潼川府路轉運判官宋蒼舒獻嘉禾一莖九穗。己卯，命諸郡收養老疾貧乏之民，復置漏澤園，葬死而無歸者。丁酉，李文會罷，尋責筠州居住。庚子，以御史中丞楊愿簽書樞密院事兼權參知政事。癸卯，金遣孛散溫等來賀明年正旦。是月，汀賊華齊寇漳州長泰縣，安撫司遣兵捕之，為所敗，將佐趙成等死之。<BR><BR> </p><p>　　是歲，四川宣撫司始取民戶稱提錢歲四十萬緡，以備軍費。<BR><BR> </p><p>　　十五年春正月丁未朔，御大慶殿，初行大朝會禮。戊申，瀘南安撫使馮楫獻嘉禾。己未，分經義、詩賦為兩科取士。辛酉，初置籍田。丁卯，減成都府路對糴米三之一、宣撫司激賞錢三十萬緡。戊辰，命戶部侍郎王鈇措置兩浙經界。辛未，初命僧道納免丁錢。<BR><BR> </p><p>　　二月戊寅，增太學弟子員百人。乙未，詔：州縣科折之數，第五等戶毋或均配。己亥，封崇國公璩為恩平郡王，出就第。<BR><BR> </p><p>　　三月甲子，遣敷文閣待制周襟馬觀國史愿、諸將程師回馬欽白常皆還金國。<BR><BR> </p><p>　　夏四月丙子朔，賜秦檜第一區。戊寅，彗星出東方。癸未，避殿減膳，命監司、郡守條上便民事宜，提刑巡行決獄。賜禮部進士劉章以下三百人及第、出身。丁亥，以彗出大赦。癸巳，彗沒。甲午，遣後軍統制張淵討捕福建盜賊。庚子，罷四川都轉運司。<BR><BR> </p><p>　　五月丙辰，客星見。戊午，命貧民產子賜義倉米一斛。甲子，金遣完顏宗尹等來賀天申節。<BR><BR> </p><p>　　六月乙亥朔，日有食之。丁丑，幸秦檜第。乙酉，加檜妻婦子孫官封。丁亥，客星沒。<BR><BR> </p><p>　　秋七月戊申，復置利州鑄錢監。戊午，命監司審察縣令治狀顯著及老懦不職者，上其名以為黜陟。蠲廬、光二州上供錢米一年。丁卯，免汀、漳二州秋稅及處州三縣被水民家紬絹，鄂州舊額絹各一年。己巳，蠲四川轉運司積貸常平錢十三萬緡。<BR><BR> </p><p>　　八月甲戌朔，禁收折帛合零錢，止輸實數。乙亥，蠲京西路請佃田租及州縣場務稅錢二年。己亥，改諸路提舉茶鹽官為提舉常平茶鹽公事，川、廣以憲臣兼領。辛丑，復增太學弟子員二百。<BR><BR> </p><p>　　九月辛酉，遣錢周材使金賀正旦，嚴抑賀金主生辰。<BR><BR> </p><p>　　冬十月乙亥，帝書「一德格天之閣」賜秦檜，仍就第賜宴。丙子，楊愿罷。癸未，以樞密都承旨李若谷簽書樞密院事兼權參知政事。武岡軍徭人楊再興降。庚寅，以翰林學士承旨秦熺為資政殿學士、提舉萬壽觀兼侍讀，恩數視執政。辛卯夜，雷。癸巳，蠲安豐軍上供錢米二年。甲午，以汪勃言折彥質黨趙鼎，郴州安置。庚子，置四川宣撫司總領錢糧官。辛丑，命秦熺班簽書樞密之下。<BR><BR> </p><p>　　十一月甲辰，加錢忱少保，錢愐開府儀同三司。丙辰，郭浩卒。丙寅，全給秦檜歲賜公使錢萬緡。<BR><BR> </p><p>　　閏月己卯，罷明法新科。<BR><BR> </p><p>　　十二月戊午，置江陰軍市舶務。甲子，命右司員外郎李朝正同措置經界。丁卯，金遣蒲察說等來賀明年正旦。<BR><BR> </p><p>　　十六年春正月戊子，增太學外舍生額至千人。壬辰，親饗先農于東郊，行籍田禮，執耒耜九推，詔告郡縣。<BR><BR> </p><p>　　二月辛丑，割金州豐陽縣、洋州乾祐縣畀金人。壬寅，毀諸路淫祠。癸丑，建秦檜家廟。<BR><BR> </p><p>　　三月庚午朔，建武學，置弟子員百人。辛卯，造秦檜家廟祭器。乙未，增建太廟。己亥，立淮東、江東、兩浙、湖北州縣歲較營田賞罰格。<BR><BR> </p><p>　　夏四月壬子，禁州縣預借民稅及和買錢。戊午，定選試武士弓馬去留格。<BR><BR> </p><p>　　五月壬申，濬運河。命諸路漕臣兼提舉學事。癸未，初作太廟祏室。丙戌，作景鐘。丁亥，金遣烏古論海等來賀天申節。<BR><BR> </p><p>　　六月，安南獻馴象十。<BR><BR> </p><p>　　秋七月壬申，以張浚上疏論時事，落節鉞，連州居住。壬辰，立祕書省獻書賞格。丙申，復何鑄為端明殿學士兼侍讀。<BR><BR> </p><p>　　八月辛丑，築高禖壇。壬子，遣邊知白使金賀正旦，周執羔賀金主生辰。<BR><BR> </p><p>　　九月甲戌，命何鑄等為金國祈請使，請國族。甲午，賞統制張淵、韓京等討捕福建、廣東諸盜功，各進官有差。<BR><BR> </p><p>　　冬十月戊戌，帝觀新作禮器于射殿，撞景鐘，奏新樂。<BR><BR> </p><p>　　十一月丙子，合祀天地于圜丘，大赦。庚辰，罷州縣新創稅場。癸未，復置御書院。己丑，加潘正夫少保。<BR><BR> </p><p>　　十二月戊戌，彗見西南方，乙巳，滅。辛酉，金遣盧彥倫等來賀明年正旦。<BR><BR> </p><p>　　十七年春正月己巳，命諸路收試中原流寓士人。己卯，禁監司、郡守進羨餘。辛卯，以舉人多冒貫，命州縣每三歲行鄉飲酒禮以貢士。壬辰，以李若谷參知政事，御史中丞何若簽書樞密院事。癸巳，進秦熺為資政殿大學士。<BR><BR> </p><p>　　二月乙巳，親祠高禖。辛酉，李若谷罷。<BR><BR> </p><p>　　三月乙亥，何若罷。己卯，以翰林學士段拂參知政事。乙酉，改封秦檜為益國公。戊子，改命張俊為靜江、寧武、靖海軍節度使，韓世忠鎮南、武安、寧國軍節度使。落李若谷資政殿學士，江州居住。<BR><BR> </p><p>　　夏四月丙申，蠲諸路免行錢三之一。己亥，以御史中丞汪勃簽書樞密院事。己未，詔：趙鼎遇赦永不檢舉；以前貶所潮州錄事參軍石恮待遇鼎厚，除名，潯州編管。<BR><BR> </p><p>　　五月甲子，詔舉賢良。乙丑，雨雹。己巳，洪皓責濠州團練副使，英州安置。辛巳，金遣完顏卞等來賀天申節。<BR><BR> </p><p>　　六月乙卯，禁招安盜賊。戊午，改命普安郡王瑗為常德軍節度使，恩平郡王璩武康軍節度使。<BR><BR> </p><p>　　秋七月庚辰，召鄭剛中赴行在。辛巳，太白晝見。以徽猷閣待制、知成都府李璆權四川宣撫使。癸未，命李璆同總領四川財賦符行中參酌減放四川重斂。戊子，以吳璘充御前諸軍都統制兼知興州。<BR><BR> </p><p>　　八月庚子，罷建州創置賣鹽坊。癸卯，趙鼎薨于吉陽軍。戊申，遣沈該使金賀正旦，詹大方賀金主生辰。丁巳，以諸路羨餘錢充月樁之數。加邢孝揚太尉。<BR><BR> </p><p>　　九月己巳，減四川科率虛額錢歲二百八十五萬緡。癸酉，詔：以四川宣撫司降賜庫米一百萬石，均減對糴。乙亥，蠲江南東、西道諸州月樁錢。丙子，鄭剛中罷。丙戌，減江、浙諸州折帛錢。<BR><BR> </p><p>　　冬十月辛卯朔，日有食之。癸卯，建太一宮。丁未，命太常歲以春秋二仲薦獻欑宮，季秋遣御史按視。己酉，進楊存中為少傅。己未，臨安府甘露降。<BR><BR> </p><p>　　十一月丙寅，秦檜上重修免役敕令格式。丁卯，復賜進士聞喜宴。<BR><BR> </p><p>　　十二月辛卯朔，禁諸州擅釋放流配命官及事干邊防切要之人。甲寅，鄭剛中落職，桂陽監居住。丙辰，金遣完顏宗藩等來賀明年正旦。<BR><BR> </p><p>　　十八年春正月己巳，幸天竺寺，遂幸玉津園。<BR><BR> </p><p>　　二月乙未，段拂罷，尋落職，興國軍居住。以汪勃兼權參知政事。辛亥，聽趙鼎歸葬。<BR><BR> </p><p>　　三月丁丑，命楊政、吳璘招關、陝流民補殿前軍。戊寅，罷汀州諸縣上供銀，蠲茶鉛本錢之半。庚辰，幸新太一宮。壬午，以秦熺知樞密院事。乙酉，禁民私渡淮及招納叛亡。<BR><BR> </p><p>　　夏四月戊子朔，日有食之。庚子，秦熺乞避父子共政，以為觀文殿學士、提舉萬壽觀、兼侍讀、提舉祕書省。壬寅，命熺恩禮視宰臣班次，亞右僕射。甲辰，賜禮部進士王佐以下三百三十人及第、出身。丙辰，加士夽開府儀同三司。<BR><BR> </p><p>　　五月戊辰，加吳益太尉。乙亥，裁損奉使賞給。丙子，金遣蕭秉溫等來賀天申節。癸未，以李顯忠私取故妻于金，降為平海軍承宣使，台州居住。甲申，罷四川宣撫司，以李璆為四川安撫制置使。是月，徽州慶雲見。<BR><BR> </p><p>　　六月甲辰，築九宮貴神壇于東郊。戊申，士民曹溥等上尊號，不許。是月，遣太府寺丞宋仲堪詣江州，置獄鞫鄭剛中欺隱官錢。福州候官縣有竹實如米，飢民採食之。<BR><BR> </p><p>　　是夏，浙東西、淮南、江東旱。<BR><BR> </p><p>　　八月丙申，汪勃罷。丁酉，以工部尚書詹大方簽書樞密院事兼權參知政事。禁州縣士民飾詞舉留官吏。<BR><BR> </p><p>　　閏月庚申，免江、浙、湖南今歲和糴。甲子，命臨安平江二府、淮東西、湖北三總領所，歲糴米百二十萬石，以廣儲蓄。壬申，遣王墨卿使金賀正旦，陳誠之賀金主生辰。甲申，辛道宗降官，房州羈管。乙酉，禁奉使三節人出境博易。福建諸州賊平，以所創招奇兵為殿前司左翼軍。<BR><BR> </p><p>　　九月丙午，詹大方薨。<BR><BR> </p><p>　　冬十月丙辰，以御史中丞余堯弼簽書樞密院事兼權參知政事。<BR><BR> </p><p>　　十一月乙酉朔，升感生帝為上祀。己亥，胡銓移吉陽軍編管。壬寅，鄭剛中責濠州團練副使，復州安置。戊申，禁四川買馬官吏私市蠻馬。辛亥，振紹興府饑。<BR><BR> </p><p>　　十二月乙卯朔，振明、越、秀、潤、徽、婺、饒、信諸州流民。丙寅，借給被災農民春耕費。丁卯，命利路三都統措置營田，以其租充減免對糴之數。戊辰，蠲被災下戶積欠租稅。庚辰，金遣召守忠等來賀明年正旦。<BR><BR> </p><p>　　十九年春正月甲申朔，以皇太后年七十，帝詣慈寧殿行慶壽禮。甲午，罷國信所回易北貨。癸卯，幸天竺寺，遂幸玉津園。<BR><BR> </p><p>　　二月丁丑，禁湖北溪洞用人祭鬼及造蠱毒，犯者保甲同坐。<BR><BR> </p><p>　　三月癸未朔，日有食之。甲辰，鄭剛中移封州安置，子良嗣等亦除名編管。<BR><BR> </p><p>　　夏四月丁巳，立孳生牧馬監賞罰格。丙寅，祕閣修撰張邵上秦檜在金國代徽宗與粘罕書稿，詔付史館，以邵為徽猷閣待制。戊寅，湖廣江西路、建康府並甘露降。<BR><BR> </p><p>　　五月壬午朔，汀、漳、泉三州民田被賊蹂踐，蠲其二稅。戊戌，賞平福建羣盜功，以選鋒軍統制劉寶為武泰軍承宣使，餘將士遷秩有差。庚子，金遣唐括德溫等來賀天申節。丁未，減連、英、循、惠、新、恩六州免行錢。<BR><BR> </p><p>　　六月丁巳，茶陵縣丞王庭珪作詩送胡銓，坐謗訕停官，辰州編管。戊午，秦檜上吏部續降七司通用法。<BR><BR> </p><p>　　秋七月壬寅，頒諸農書于郡邑。<BR><BR> </p><p>　　八月辛未，刺浙東諸州強盜當配者充沿海諸軍。<BR><BR> </p><p>　　九月戊申，命繪秦檜像，仍作贊賜之。<BR><BR> </p><p>　　冬十月己未，湖南副總管辛永宗停官，肇慶府編管。<BR><BR> </p><p>　　十一月壬辰，合祀天地于圜丘，大赦。辛丑，李樁年以經界不均罷。丁未，立州縣墾田增虧賞罰格。是月，命復蜡祭。<BR><BR> </p><p>　　十二月丁巳，金岐王亮弒其主亶自立。己未，詔無子女戶、得解舉人、太學生之獨居者並免役。己巳，命四川制置司歲募扈衞三百人赴行在。丁丑，金遣完顏兗等來賀明年正旦。<BR><BR> </p><p>　　二十年春正月丁亥，秦檜入朝，殿前司軍士施全道刺之，不中。壬辰，磔全于市。癸卯，趣諸路轉運司及守臣畢經界事。丙午，兩浙轉運副使曹泳言，李孟堅誦其父光所撰私史，語涉譏謗，詔送大理寺。<BR><BR> </p><p>　　二月戊申朔，立守貳、令尉營田增虧賞罰格。庚戌，禁民春月捕鳥獸。蠲靜江府、昭州上供折布錢三之一。壬子，罷經界所覆實官吏。庚申，免海外四州及瀘敘二州、長寧軍經界。<BR><BR> </p><p>　　三月庚辰，金遣完顏思恭等來報即位。癸未，以余堯弼參知政事，給事中巫伋簽書樞密院事。丙戌，遣堯弼等賀金主即位。戊子，以秦熺為觀文殿大學士、萬壽觀使。丙申，李孟堅獄具。詔李光遇赦永不檢舉；孟堅除名，峽州編管；胡寅、程瑀、潘良貴、張燾等八人緣坐，黜降有差。戊戌，詔改正經界法之厲民者。庚子，以巫伋兼權參知政事。壬寅，胡寅責果州團練副使，新州安置。<BR><BR> </p><p>　　夏四月壬子，以沒入官田悉歸常平司，禁募民佃種。癸酉，置力田科，募江、浙、福建民耕兩淮閒田。是月，信州妖賊黃曾等作亂，陷貴溪縣，江西兵馬鈐轄李橫等討平之。<BR><BR> </p><p>　　五月庚辰，申禁諸軍差承接文字使臣伺察朝政。癸未，秦檜上中興聖統。甲午，金就遣完顏思恭等來賀天申節。<BR><BR> </p><p>　　六月癸亥，加秦熺少保。詔大理寺鞫前太常主簿吳元美譏謗獄。丙寅，禁民結集經社。是月，建州民張大一作亂。<BR><BR> </p><p>　　秋七月丙子，罷招刺禁軍。庚寅，罷泉、漳、汀三州經界。<BR><BR> </p><p>　　八月甲辰朔，量移張浚永州，孫近虔州，万俟禼沅州，李若谷饒州，李文會江州，段拂南康軍，並居住。雷州守臣王趯坐交通趙鼎、李光停官。戊申，改建大理寺。辛酉，遣陳誠之使金賀正旦，王曮賀金主生辰。<BR><BR> </p><p>　　九月甲申，以吳元美譏毀大臣，除名，容州編管。丙申，侍御史曹筠以附下罔上罷。<BR><BR> </p><p>　　冬十月戊辰，右迪功郎安誠坐文字謗訕，送惠州編管。秦檜有疾。庚午，命執政赴檜第議事。<BR><BR> </p><p>　　十二月甲子，檜始朝，命肩輿入宮門，二孫扶掖升殿，不拜。己巳，金遣蕭頤等來賀明年正旦。<BR><BR> </p><p>　　二十一年春正月癸未，以兩淮民復業未久，寬其租賦。庚子，蠲平江府折帛錢三年。<BR><BR> </p><p>　　二月甲寅夜，雨雹。乙卯，詔諸州置惠民局，官給醫書。壬戌，遣巫伋等為金國祈請使，請歸淵聖皇帝及皇族、增加帝號等事。癸亥，以余堯弼兼簽書樞密院事。<BR><BR> </p><p>　　三月丁丑，雨雹。丁亥，蠲江、浙、荊湖等路中戶以下積年逋負。<BR><BR> </p><p>　　夏閏四月己卯，禁三衙掊剋諸軍。丁亥，賜禮部進士趙逵以下四百四人及第、出身。<BR><BR> </p><p>　　五月辛亥，罷利州路選刺義士。戊午，金遣劉長言等來賀天申節。以吳璘、楊政、田師中並為太尉。<BR><BR> </p><p>　　六月甲戌，括淮南佃田所隱頃畝，以理租稅。辛巳，命歲給大理寺、三衙及州縣錢，和藥劑療病囚。<BR><BR> </p><p>　　秋七月壬寅，以集英殿修撰、知衢州曹筠為四川安撫制置使。辛亥，罷柴米稅。癸亥，詔州縣官嘗被科率害民重罪者，不得任守令親民官。<BR><BR> </p><p>　　八月辛未，秦檜上重修諸路茶鹽法。壬申，韓世忠薨，詔進太師致仕，癸酉，追封通義郡王。禁郡守特斷。乙亥，加岳陽軍節度使士撙開府儀同三司，充萬壽觀使。甲申，遣陳夔使金賀正旦，陳相賀金主生辰<BR><BR> </p><p>　　九月戊戌朔，籍寺觀絕產以贍學。乙巳，均科處州丁鹽錢。丁巳，增築景靈宮。是月，巫伋使還，所請皆不許。<BR><BR> </p><p>　　冬十月甲戌，幸張俊第。壬午，進俊為太師，升從子子蓋為安德軍節度使。甲申，夜有赤氣。<BR><BR> </p><p>　　十一月庚戌，余堯弼罷。乙卯，命提舉常平官修復陂湖。丁巳，進義副尉劉允中坐指斥謗訕棄市。<BR><BR> </p><p>　　十二月壬申，雷。癸巳，金遣兀朮魯定方等來賀明年正旦。<BR><BR> </p><p>　　二十二年春正月丁未，加韋淵太保。<BR><BR> </p><p>　　三月丁酉，以王庶二子之奇、之荀謗毀朝政，並除名，之奇梅州、之荀容州編管。甲辰，以直龍圖閣葉三省、監都作院王遠通書趙鼎、王庶，力詆和議，言涉謗訕，三省落職，筠州居住，遠除名，高州編管。丁巳，遣司農丞鍾世明詣福建路籍寺觀絕產田宅入官，其後歲入錢三十四萬緡。<BR><BR> </p><p>　　夏四月丙子，巫伋罷。辛巳，以御史中丞章复簽書樞密院事兼權參知政事。<BR><BR> </p><p>　　五月癸丑，金遣田秀穎等來賀天申節。是月，襄陽大水，容州野蠶成繭。<BR><BR> </p><p>　　秋七月甲午朔，加封程嬰、公孫杵臼、韓厥為公，升中祀。丁巳，虔州軍卒齊述殺殿前司統制吳進、江西同統領馬晟，據州叛。<BR><BR> </p><p>　　八月己卯，遣鄂州都統制田師中發兵同江西安撫使張澄、殿前司遊奕軍統制李耕討述。<BR><BR> </p><p>　　九月乙未，又遣左翼軍統制陳敏相繼討之。癸丑，章复罷。<BR><BR> </p><p>　　冬十月甲戌，以御史中丞宋樸簽書樞密院事兼權參知政事。就命李耕知虔州。庚辰，以黃岩縣令楊煒誹謗，除名，萬安軍編管；知台州蕭振落職，池州居住。<BR><BR> </p><p>　　十一月戊申，合祀天地于圜丘，大赦。丁巳，立薦舉受財刑名。李耕入虔州，盡誅叛兵，虔州平。<BR><BR> </p><p>　　十二月辛酉朔，減夔州路及蒲江、淯井兩監鹽錢歲八萬二千緡有奇。戊子，金遣張利用等來賀明年正旦。</p>
<div class='pn'><p class='pre'>上一节：<a href='第二十九章-卷二十九-原文.html'>第二十九章-卷二十九</a></p><p class='next'>下一节：<a href='第三十一章-卷三十一-原文.html'>第三十一章-卷三十一</a></p></div></body>
</html>
