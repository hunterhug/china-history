<!DOCTYPE html>
<html>
<head>
  <meta charset="UTF-8">
  <title>宋史-本纪-第十七章-卷十七-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-本纪<a href='../宋史.html#本纪'>：目录</a></p>
</div>
<div class='pn'><p class='pre'>上一节：<a href='第十六章-卷十六-原文.html'>第十六章-卷十六</a></p><p class='next'>下一节：<a href='第十八章-卷十八-原文.html'>第十八章-卷十八</a></p></div>
</div>

<h1>第十七章-卷十七<span style='font-size:small'> 原文</span></h1>
<p>哲宗憲元繼道顯德定功欽文睿武齊聖昭孝皇帝，諱煦，神宗第六子也，母曰欽聖皇后朱氏。熙寧九年十二月七日己丑，生于宮中，赤光照室。初名傭，授檢校太尉、天平軍節度使，封均國公。元豐五年，遷開府儀同三司、彰武軍節度使，進封延安郡王。七年三月，神宗宴羣臣于集英殿，王侍立，天表粹溫，進止中度，宰相而下再拜賀。八年二月，神宗寢疾，宰相王珪乞早建儲，為宗廟杜稷計，又奏請皇太后權同聽政，神宗首肯。三月甲午朔，皇太后垂簾于福寧殿，諭珪等曰：「皇子性莊重，從學穎悟，自皇帝服藥，手寫佛書，為帝祈福。」因出以示珪等，所書字極端謹，珪等稱賀，遂奉制立為皇太子。初，太子宮中常有赤光，至是光益熾如火。戊戌，神宗崩，太子即皇帝位。己亥，大赦天下常赦所不原者。羣臣進秩，賜賚諸軍。遣使告哀于遼。白虹貫日。庚子，尊皇太后曰太皇太后，皇后曰皇太后，德妃朱氏曰皇太妃。命宰臣王珪為山陵使。甲寅，以羣臣固請，始同太皇太后聽政。<BR><BR> </p><p>　　己未，賜叔雍王顥、曹王頵贊拜不名。令中外避太皇太后父遵甫名。詔邊事稍重者，樞密院與三省同議以進。庚申，尚書左僕射、郇國公王珪進封岐國公。顥進封揚王，頵為荊王，並加太保。弟寧國公佶為遂寧郡王，儀國公佖為大寧郡王，成國公俁為咸寧郡王，和國公似為普寧郡王。高密郡王宗晟、漢東郡王宗瑗、華原郡王宗愈、安康郡王宗隱、建安郡王宗綽並為開府儀同三司。太師、潞國公文彥博為司徒，濟陽郡王曹佾為太保，特進王安石為司空，餘進秩，賜致仕、服帶、銀帛有差。辛酉，詔顏子、孟子配享孔子廟庭。<BR><BR> </p><p>　　夏四月丙寅，初御紫宸殿。辛未，蠲元豐六年以前逋賦。甲戌，加李乾德同中書門下平章事，董氊檢校太尉。詔曰：「先皇帝臨御十有九年，建立政事以澤天下，而有司奏行失當，幾於煩擾，或苟且文具，不能布宣實惠。其申諭中外，協心奉令，以稱先帝惠安元元之意。」<BR><BR> </p><p>　　乙亥，詔以太皇太后生日為坤成節。丁丑，召呂公著侍讀。諭樞密、中書通，議事都堂。詔遵先帝制，遣官察舉諸路監司之法。庚辰，呂惠卿遣兵入西界，破六砦，斬首六百餘級。辛巳，遣使以先帝遺留物遺遼國及告即位。甲申，水部員外郎王諤非職言事，坐罰金。丙戌，以蕃官高福戰死，錄其子孫。丁亥，復蠲舊年逋賦。<BR><BR> </p><p>　　五月丙申，詔百官言朝政闕失。資政殿學士司馬光過闕入見。丁酉，羣臣請以十二月八日為興龍節。壬寅，城熙、蘭、通遠軍，賜李憲、趙濟銀帛有差。甲辰，作受命寶。丙午，京師地震。復置遼州。庚戌，王珪薨。改命蔡確為山陵使。丙辰，賜禮部奏名進士、諸科及第出身四百六十一人。戊午，以蔡確為尚書左僕射兼門下侍郎，韓縝為尚書右僕射兼中書侍郎，章惇知樞密院，司馬光為門下侍郎。<BR><BR> </p><p>　　六月庚午，賜楚州孝子徐積絹米。丁亥，詔：中外臣庶許直言朝政闕失、民間疾苦。<BR><BR> </p><p>　　秋七月戊戌，以資政殿大學士呂公著為尚書左丞。詔府界、三路保甲罷團教。丙午，遼人來吊祭。丙辰，白虹貫日。吏部侍郎熊本奏歸化儂智會異同，坐罰金。罷沅州增修堡砦。<BR><BR> </p><p>　　八月乙丑，詔：按察官所至，有才能顯著者以名聞。己巳，鎮江軍節度使韓絳進開府儀同三司。癸酉，遣使賀遼主生辰、正旦。乙亥，以供奉王英戰死葭蘆，錄其子。<BR><BR> </p><p>　　九月戊戌，以神宗英文烈武聖孝皇帝之謚告于天地、宗廟、社稷。己亥，上寶冊于福寧殿。己酉，遣使報謝于遼。<BR><BR> </p><p>　　冬十月甲子，夏國遣使進助山陵馬。癸酉，詔倣唐六典置諫官。丁丑，令侍從各舉諫官二人。詔監察御史兼言事，殿中侍御史兼察事。罷義倉。己卯，詔：均寬民力，有司或致廢格者，監司、御史糾劾之。河決大名。乙酉，葬神宗皇帝于永裕陵。丙戌，罷方田。以夏國主母卒，遣使吊祭。<BR><BR> </p><p>　　十一月癸巳，詔按問強盜，欲舉自首者毋減。丁酉，祧翼祖，祔神宗于太廟，廟樂曰大明之舞。辛丑，減兩京、河陽囚罪一等，杖已下釋之，民緣山陵役者蠲其賦。己酉，遼遣使賀即位。<BR><BR> </p><p>　　十二月壬戌，于闐進獅子，詔卻之。開經筵，請魯論，讀三朝寶訓。罷太學保任同罪法。丙寅，夏人以其母遺留物、馬、白駝來獻。辛未，左僕射蔡確、右僕射韓縝並遷秩加食邑，揚王顥、荊王頵並為太傅。壬申，章惇、司馬光等進秩有差。甲戌，罷後苑西作院。乙亥，詔執政、侍臣講讀。戊寅，罷增置鑄錢監十有四。乙酉，遼遣蕭睦等來賀正旦。<BR><BR> </p><p>　　是歲，日有五色雲者六。高麗、大食入貢。<BR><BR> </p><p>　　元祐元年春正月庚寅朔，改元。丙午，錄在京囚，減死罪以下一等，杖罪者釋之。丁未，詔回賜高麗王鞍馬、服帶、器幣有加。罷陝西、河東元豐四年後凡緣軍興添置官局。丙辰，久旱，幸相國寺祈雨。立神宗原廟。戊午，甘露降。<BR><BR> </p><p>　　二月辛酉，以河決大名壞民田，民艱食者衆，詔安撫使韓絳振之。乙丑，修神宗實錄。丁卯，詔左右侍從各舉堪任監司者二人，舉非其人有罰。庚午，禁邊民與夏人為市。辛未，董氊卒，以其子阿里骨襲河西軍節度使、邈川首領。庚辰，夏人入貢。辛巳，刑部侍郎蹇周輔坐變鹽法落職。<BR><BR> </p><p>　　閏月庚寅，蔡確罷。以司馬光為尚書左僕射、門下侍郎。詔韓維、呂大防、孫永、范純仁詳定役法。壬辰，以呂公著為門下侍郎。丙午，守尚書右丞李清臣為尚書左丞，試吏部尚書呂大防為尚書右丞。白虹貫日。丁未，羣臣上太皇太后宮名曰崇慶，殿曰崇慶壽康；皇太后宮曰隆祐，殿曰隆祐慈徽。庚戌，賜于闐國王服帶、器幣。辛亥，章惇罷。甲寅，詔侍從、御史、國子司業各舉經明行修可為學官者二人。乙卯，以吏部尚書范純仁同知樞密院事。丙辰，掩京城暴骸。罷諸州常平管勾官。<BR><BR> </p><p>　　三月辛未，詔毋以堂差衝在選已注官。置訴理所，許熙寧以來得罪者自言。命太學公試，司業、博士主之，如春秋補試法。癸酉，置開封府界提點刑獄一員。乙亥，罷熙河蘭會路經制財用司。己卯，復廣濟河輦運。辛巳，詔民間疾苦當議寬恤者監司具聞。以程頤為崇政殿說書。己酉，許職事官帶職。<BR><BR> </p><p>　　夏四月己丑，韓縝罷。辛卯，詔諸路旱傷蠲其租。壬辰，以旱慮囚。癸巳，王安石薨。辛丑，詔執政大臣各舉可充館閣者三人。壬寅，以呂公著為尚書右僕射兼中書侍郎，文彥博平章軍國重事。乙巳，詔戶部裁冗費，著為令。李憲等以用兵失利為劉摯所劾，貶秩奉祠。辛亥，揚王顥、荊王頵並特授太尉。詔：遇科舉，令升朝官各舉經明行修之士一人，俟登第日與升甲。罷謁禁之制。知誠州周士隆撫納溪洞民一千三百餘戶，賜士隆銀帛。癸丑，定六曹郎官員數。<BR><BR> </p><p>　　五月丁巳朔，以資政殿大學士韓維為門下侍郎。罷諸路重祿，復熙寧前舊制。庚申，夏人來賀即位。壬戌，詔侍從、臺官、監司各舉縣令一人。戊辰，命程頤同修立國子監條制。己巳，幸揚王、荊王第，官其子九人。癸酉，復左右天廄坊。壬午，詔文彥博班宰相之上。<BR><BR> </p><p>　　六月甲辰，置春秋博士。呂惠卿落職，分司南京，蘇州居住。戊申，以富弼配享神宗廟庭。庚戌，太白晝見。甲寅，詔正風俗，修紀綱，勿理隱疵細故。復置通利軍。程頤上疏論輔養君德。<BR><BR> </p><p>　　秋七月丁巳，置檢法官。辛酉，設十科舉士法。劉恕同修資治通鑑，未沾恩而卒，詔官其子。乙丑，夏國主秉常卒。庚午，夏國遣使賀坤成節。<BR><BR> </p><p>　　八月辛卯，詔常平依舊法，罷青苗錢。壬辰，封弟偲為祁國公。甲午，占城國遣使入貢。壬子，日傍有五色雲。磁州穀異壟同穗。<BR><BR> </p><p>　　九月丙辰朔，司馬光薨。己未，朝獻景靈宮。辛酉，大享明堂，以神宗配，赦天下。丁卯，試中書舍人蘇軾為翰林學士、知制誥。己卯，張璪罷。<BR><BR> </p><p>　　冬十月丙戌，改衍聖公為奉聖公。庚寅，太白晝見。壬辰，夏人來告哀。庚子，遣使吊祭。<BR><BR> </p><p>　　十一月戊午，以尚書左丞呂大防為中書侍郎，御史中丞劉摯為尚書右丞。乙亥，于闐國遣使入貢。庚辰，蠲鹽井官溪錢。<BR><BR> </p><p>　　十二月庚寅，詔：將來服除，依元豐三年故事，羣臣勿上尊號。戊戌，華州鄭縣小敷谷山崩。戊申，詔以冬溫無雪，決繫囚。<BR><BR> </p><p>　　是歲，河北、楚海諸州水。<BR><BR> </p><p>　　二年春正月乙丑，封秉常子乾順為夏國主。戊辰，詔：舉人程試，主司毋得於老、莊、列子書命題。辛巳，詔蘇轍、劉攽編次神宗御製。白虹貫日。<BR><BR> </p><p>　　二月丁亥，遣左司諫朱光庭使河北，振民被災者。詔施、黔、戎、瀘等州保甲監司免歲閱。丁酉，加賜于闐國金帶、錦袍、器幣。己亥，命吏部選人改官歲以百人為額。辛丑，詔陝西、河東行策應牽制法。是月，代州地震。<BR><BR> </p><p>　　三月壬戌，太皇太后手詔，止就崇政殿受冊。戊辰，詔中外侍從歲舉郡守各一人。令御史臺察民俗奢僭者。夏人遣使入謝。癸酉，奉安神宗神御于景靈宮宣光殿。庚辰，詔內侍省供奉官以下百人為額。<BR><BR> </p><p>　　夏四月丙戌，交阯入貢。丁亥，鬼章子結咓齪寇洮東。戊子，慮囚。己丑，詔太師文彥博十日一議事都堂。辛卯，詔：冬夏旱暵，海內被災者廣，避殿減膳，責躬思過，以圖消復。丁酉，以四方牒訴上尚書者，或冤抑不得直，令御史分察之。己亥，太皇太后以旱權罷受冊禮。癸卯，雨。乙丑，以徐州布衣陳師道為亳州司戶參軍。丁未，復制科。戊申，御殿復膳。李清臣罷。<BR><BR> </p><p>　　五月癸丑，夏人圍南川砦。丁卯，以劉摯為尚書左丞，兵部尚書王存為尚書右丞。壬申，于闐入貢。丁丑，詔：御史官闕，御史中丞、翰林學士、兩省諫議大夫以上雜舉。<BR><BR> </p><p>　　六月辛丑，以安燾知樞密院事。壬寅，有星如瓜出文昌。丙午，邈川首領結藥來降，授三班奉職。<BR><BR> </p><p>　　秋七月辛亥，詔戶部修會計錄。韓絳以司空致仕。夏人寇鎮戎軍。詔府界、三路教閱保甲。復課利場務虧額科罰。丙辰，罷諸州數外歲貢。戊午，以遼蕭德崇等賀坤成節，曲宴垂拱殿，始用樂。庚申，進封李乾德為南平王。辛酉，改誠州為渠陽軍。辛未，韓維罷。<BR><BR> </p><p>　　八月辛巳，程頤罷經筵，權同管勾西京國子監。癸未，以西蕃寇洮、河，民被害者給錢粟，死者賜帛其家。詔復進納人改官舊法。乙酉，命呂大防為西京安奉神宗御容禮儀使。庚寅，西南蕃遣人入貢。癸巳，以夏國政亂主幼，強臣乙逋等擅權逆命，詔諸路帥臣嚴兵備之。庚子，授西蕃首領心牟欽氊銀州團練使，溫溪心瓜州團練使。辛丑，涇原言夏人寇三川諸砦，官軍敗之。丁未，岷州行營將种誼復洮州，執蕃酋鬼章青宜結。<BR><BR> </p><p>　　九月乙卯，發太皇太后冊寶于大慶殿。丙辰，發皇太后、皇太妃冊寶于文德殿。己未，夏人寇鎮戎軍。丁卯，禁私造金箔。<BR><BR> </p><p>　　冬十月壬午，奉安神宗御容于會聖宮及應天院。癸未，日有五色雲。戊子，恭謝景靈宮。辛卯，減西京囚罪一等，杖已下釋之。己亥，西南龍、張蕃遣人入貢。庚子，論復洮州功，种誼等遷秩，賜銀絹有差。<BR><BR> </p><p>　　十一月丙辰，復置漣水軍。庚申，獻鬼章于崇政殿，以罪當死，聽招其子及部屬歸以自贖。乙亥，大雪甚，民凍多死，詔加振恤，死無親屬者官瘞之。罷內殿承制試換文資格。丙子，決囚。<BR><BR> </p><p>　　十二月乙酉，賜諸軍及貧民錢。丙戌，興龍節，初上壽于紫宸殿。己丑，大寒，罷集英殿宴。壬辰，兀征聲延部族老幼萬人渡河南，遣使廩食之，仍諭聲延勿失河北地。乙未，白虹貫日。壬寅，頒元祐敕令式。<BR><BR> </p><p>　　是冬，始閉汴口。<BR><BR> </p><p>　　三年春正月己酉朔，不受朝。庚戌，復廣惠倉。己未，朝獻景靈宮。庚申，雪寒，發京西穀五十餘萬石，損其直以紓民。辛酉，詔廣南西路朱崖軍開示恩信，許生黎悔過自新。壬戌，罷上元遊幸。壬申，阿里骨奉表詣闕謝罪，令邊將無出兵，仍罷招納。甲戌，決囚。<BR><BR> </p><p>　　二月甲申，罷修金明池橋殿。乙酉，德音：「減囚罪一等，徒以下釋之，工役權放一年，流民饑貧量與應副。」丙戌，詔河東苦寒，量度存恤戍兵。癸巳，罷春宴。乙未，白虹貫日。辛丑，太白晝見。乙巳，廣東兵馬監童政坐擅殺無辜伏誅。<BR><BR> </p><p>　　三月丙辰，韓絳薨。丁巳，御集英殿策進士。戊午，策武舉。己巳，賜禮部奏名進士、諸科及第出身一千一百二十二人。乙亥，夏人寇德靖砦，將官張誠等敗之。<BR><BR> </p><p>　　夏四月戊寅，令諸路郡邑具役法利害以聞。辛巳，以呂公著為司空、同平章軍國事，呂大防為尚書左僕射兼門下侍郎，范純仁為尚書右僕射兼中書侍郎。壬午，以觀文殿學士孫固為門下侍郎，劉摯為中書侍郎，王存為尚書左丞，御史中丞胡宗愈為尚書右丞，戶部侍郎趙瞻簽書樞密院事。癸巳，詔定職事官歲舉升陟人數。丁酉，阿里骨來貢。庚子，詔天下郡城以地里置壯城兵額，禁勿他役。<BR><BR> </p><p>　　五月癸亥，漢東郡王宗瑗薨。<BR><BR> </p><p>　　六月癸未，詔：司諫、正言、殿中、監察御史，倣故事以升朝官通判資序歷一年者為之。辛丑，夏人寇塞門砦。甲辰，五色雲見。<BR><BR> </p><p>　　秋七月戊申，荊王頵薨。戊辰夜，東北方明如晝，俄成赤氣，中有白氣經天。辛未，太白晝見。癸酉，忠州言臨江塗井鎮雨黑黍。<BR><BR> </p><p>　　八月戊寅，阿里骨入貢。己卯，進封揚王顥為徐王。辛巳，復置荊門軍。丙戌，罷吏試斷刑法。丁酉，渠陽蠻入寇。辛丑，降繫囚罪一等，杖以下釋之。<BR><BR> </p><p>　　九月庚申，禁宗室聯姻內臣家。乙丑，阿里骨復遷職，加封邑。詔觀察使以上給永業田。丁卯，御集英殿策賢良方正能直言極諫科。<BR><BR> </p><p>　　十月丙戌，詔罷新創諸堡砦，廢渠陽軍。戊戌，復南、北宣徽院。<BR><BR> </p><p>　　十一月甲辰，遣吏部侍郎范百祿等行河。丁卯，大食麻囉拔國入貢。詔歲以十月給巡城兵衣裘。<BR><BR> </p><p>　　十二月丁酉，渝州獠人寇小溪。壬寅，白虹貫日。<BR><BR> </p><p>　　閏月癸卯朔，頒元祐式。甲辰，范鎮定鑄律、度量、鍾磬等以進，令禮部、太常參定。戊申，減宰執賜予。庚申，置六曹尚書權官。丙寅，詔吏部詳定六曹重複利害以聞。<BR><BR> </p><p>　　是歲，三佛齊、于闐、西南蕃入貢。天下上戶部：主戶二百一十三萬四千七百三十三，丁二千八百五十三萬三千九百三十四；客戶六百一十五萬四千六百五十二，丁三百六十二萬九千八十三。斷大辟二千九百一十五人。<BR><BR> </p><p>　　四年春正月壬申朔，不受朝，羣臣及遼使詣東上閤門、內東門拜表賀。丙子，宴遼使于紫宸殿。甲申，以夏人通好，詔邊將毋生事。<BR><BR> </p><p>　　二月甲辰，呂公著薨。庚戌，白虹貫日。乙卯，夏人來謝封冊。<BR><BR> </p><p>　　三月己卯，作渾天儀。胡宗愈罷。丁亥，以不雨罷春宴。己丑，詔自今大禮毋上尊號。辛卯，晝有流星出東方。癸巳，錄囚。乙未，罷幸瓊林苑、金明池。<BR><BR> </p><p>　　夏四月乙巳，呂大防等以久旱求罷，不允。丁未，曹佾薨。戊申，罷大禮使及奏告執政加賜。戊午，立試進士四場法。壬戌，弛在京牧地與民。<BR><BR> </p><p>　　五月癸酉，詔自今侍讀以三人為額。中丞李常、侍御史盛陶坐不論蔡確，改官。辛巳，貶觀文殿學士蔡確為光祿卿。丁亥，復貶確為英州別駕，安置新州。丁酉，于闐國來貢。<BR><BR> </p><p>　　六月甲辰，范純仁、王存罷。丙午，以趙瞻同知樞密院事，戶部尚書韓忠彥為尚書左丞，翰林學士許將為尚書右丞。丁未，夏國來貢。癸丑，邈黎國般次冷移、四林栗迷等齎于闐國黑汗王及其國蕃王表章來貢。<BR><BR> </p><p>　　秋七月丙子，詔復外都水使者。丁丑，遼國使蕭寅等來賀坤成節，曲宴垂拱殿。庚辰，安燾以母憂去位。<BR><BR> </p><p>　　八月壬寅，敕郡守貳以「四善三最」課縣令，吏部歲上監司考察知州狀。辛酉，太皇太后詔：今後明堂大禮，毋令百官拜表稱賀。<BR><BR> </p><p>　　九月戊寅，致齋垂拱殿。己卯，朝獻景靈宮。辛巳，大饗明堂，赦天下，百官加恩，賜賚士庶高年九十以上者。乙酉，加賜韓縝、范純仁器幣有差。乙未，檢舉先朝文武七條，戒諭百官遵守。<BR><BR> </p><p>　　冬十月辛丑，西南程蕃入貢。丁未，龍蕃入貢。戊申，翰林學士蘇轍上神宗御集，藏寶文閣。癸丑，御邇英殿，講官進講三朝寶訓。<BR><BR> </p><p>　　十一月庚午，敕朝請大夫以下進士為左，餘為右。溪洞彭儒武等進溪洞布。癸未，以孫固知樞密院事，劉摯為門下侍郎，吏部尚書傅堯俞為中書侍郎。乙酉，有星色赤黃，尾跡燭地。己丑，太皇太后卻元日賀禮，令百官拜表。庚寅，章惇買田不法，降官。辛卯，改發運、轉運、提刑預妓樂宴會徒二年法。<BR><BR> </p><p>　　十二月庚子，遼使耶律常等賀興龍節，曲宴垂拱殿。癸丑，更定朝儀二舞曰威加四海、化成天下。甲寅，減鄜延等路戍兵歸營。戊午，以御史闕，令中丞、兩省各舉二人。<BR><BR> </p><p>　　是歲，夏國、邈黎、大食麻囉拔國入貢。<BR><BR> </p><p>　　五年春正月丁卯朔，御大慶殿視朝。丁丑，朝獻景靈宮。<BR><BR> </p><p>　　二月丁酉，罷諸州軍通判奏舉改官。己亥，夏人歸永樂所掠吏士百四十九人。庚子，加溪洞人田忠進等九十二人檢校官有差。辛丑，以旱罷修黃河。癸卯，禱雨嶽瀆，罷浚京城壕。丁未，減天下囚罪，杖以下釋之。庚戌，文彥博以太師充護國軍、山南西道節度等使致仕，令所司備禮冊命。壬子，彥博乞免冊禮，從之。甲子，宴餞文彥博于玉津園。<BR><BR> </p><p>　　三月丙寅朔，趙瞻薨。丁卯，詔賜故孫覺家緡錢，令給喪事。壬申，以韓忠彥同知樞密院事，翰林學士承旨蘇頌為尚書左丞。癸未，罷春宴。壬辰，罷幸金明池、瓊林苑。<BR><BR> </p><p>　　夏四月癸卯，詔鄭穆、王巖叟等同舉監察御史二員。甲辰，呂大防等以旱求退，不允。丙午，孫固薨。癸丑，詔講讀官御經筵退，留二員奏對邇英閣。丁巳，詔以旱避殿減膳，罷五月朔日文德殿視朝。辛酉，以保寧軍節度使馮京為檢校司空。<BR><BR> </p><p>　　五月壬申，詔差役法有未備者，令王巖叟等具利害以聞。乙亥，雨。已卯，御殿復膳。<BR><BR> </p><p>　　六月辛丑，錄囚。癸亥，晝有五色雲。<BR><BR> </p><p>　　七月壬申，涇原路經略司言：諸人違制典買蕃部田土，許以免罪，自二頃五十畝以下，責其出刺弓箭手及買馬備邊用各有差。乙酉，夏人來議分畫疆界。<BR><BR> </p><p>　　九月丁丑，詔復置集賢院學士。<BR><BR> </p><p>　　冬十月癸巳，罷提舉修河司。丁酉，詔定州韓琦祠載祀典。<BR><BR> </p><p>　　十二月辛卯朔，許將罷。安康郡王宗隱薨。丙辰，禁軍大閱，賜以銀楪、匹帛，罷轉資。<BR><BR> </p><p>　　是歲，東北旱，浙西水災。賜宗室子授官者四十四人。斷大辟四千二百六十有一。高麗、于闐、龍蕃、三佛齊、阿里骨入貢。<BR><BR> </p><p>　　六年春正月辛酉朔，不受朝，羣臣及遼使詣東上閤門、內東門拜表賀。癸酉，詔祠祭、游幸毋用羔。<BR><BR> </p><p>　　二月辛卯，以劉摯為尚書右僕射兼中書侍郎，龍圖閣待制王巖叟簽書樞密院事。癸巳，以蘇轍為尚書右丞，宗室士俔追封魏國公。庚子，拂箖國來貢。丁丑，授阿里骨男溪邦彪籛為化外庭州團練使。<BR><BR> </p><p>　　三月癸亥，呂大防上神宗實錄。己巳，御集英殿策進士。庚午，策武舉。癸酉，詔：御史中丞舉殿中侍御史二人，翰林學士至諫議大夫同舉監察御史二人。丙子，呂大防特授右正議大夫。壬午，賜禮部奏名進士、諸科及第出身九百五十七人。丁亥，罷幸金明池、瓊林苑。<BR><BR> </p><p>　　夏四月乙未，復置通禮科。丙申，詔恤刑。辛丑，詔：「大臣堂除差遣，非行能卓異者不可輕授；仍搜訪遺材，以備擢任。」夏人寇熙河蘭岷、鄜延路。壬寅，太白晝見。壬子，賜南平王李乾德袍帶、金帛、鞍馬。<BR><BR> </p><p>　　五月己未朔，日有食之。罷文德殿視朝。庚辰，詔：「娶宗室女得官者，毋過朝請大夫、皇城使。」丁亥，後省上元祐敕令格。<BR><BR> </p><p>　　六月壬辰，錄囚。甲辰，置國史院修撰官。乙卯，詔以田思利為銀青光祿大夫，充溪洞都巡檢。<BR><BR> </p><p>　　秋七月癸亥，復張方平宣徽南院使致仕。乙丑，復制置解鹽使。己卯，振兩浙水災。<BR><BR> </p><p>　　八月己丑，三省進納后六禮儀制。辛卯，詔御史臺：臣僚親亡十年不葬，許依條彈奏及令吏部檢察。己亥，改宗正屬籍曰宗藩慶系錄。令文武臣出入京城門書職位、差遣、姓名及所往。己酉，修神宗寶訓。癸丑，詔：「鄜延路都監李儀等以違旨夜出兵入界，與夏人戰死，不贈官，餘官降等。」乙卯，夏人寇懷遠砦。<BR><BR> </p><p>　　閏月壬戌，嚴飭陝西、河東諸路邊備。甲子，太白晝見。庚午，詔御史中丞舉殿中侍御史二人，翰林學士、中書舍人、給事中舉監察御史四人。壬申，太子太保致事張方平辭免宣徽使，不允。甲申，刑部侍郎彭汝礪與執政爭獄事，自乞貶逐，詔改禮部侍郎。<BR><BR> </p><p>　　九月丁亥，夏人寇麟、府二州。壬辰，詔：州民為寇所掠，廬舍焚蕩者給錢帛，踐稼者振之，失牛者官貸市之。癸巳，御集英殿策賢良方正能直言極諫科。丁酉，御試方正王普等遷官有差。歲出內庫緡錢五十萬以備邊費。甲辰，幸上清儲祥宮。壬子，宮成，減天下囚罪一等，徒以下釋之。癸丑，以執政官行謁禁法非便，詔有利害陳述勿禁。<BR><BR> </p><p>　　冬十月丁卯，有流星晝出東北。庚午，朝獻景靈宮，還幸國子監，賜祭酒豐稷三品服，監學官賜帛有差。庚辰，令諸宮院建小學。貴妃苗氏薨。癸未，編修神宗御製官轉秩加賞。詔京西提刑司歲給錢物二十萬緡以奉陵寢。<BR><BR> </p><p>　　十一月乙酉朔，劉摯罷。壬辰，作元祐觀天曆。尚書右丞蘇轍罷知絳州。辛丑，傅堯俞薨。<BR><BR> </p><p>　　十二月戊辰，開封府火。壬申，范純仁以前禦敵失策降官。<BR><BR> </p><p>　　是歲，兩浙水，定州野蠶成繭。高麗、交阯、三佛齊入貢。<BR><BR> </p><p>　　七年春正月甲辰，以遼使耶律迪卒，輟朝一日。乙巳，張誠一以穿父墓取犀帶，責授左武衞將軍，提舉亳州明道宮。<BR><BR> </p><p>　　二月丁卯，詔陝西、河東邊要進築守禦城砦。<BR><BR> </p><p>　　三月己亥，錄囚。<BR><BR> </p><p>　　夏四月己未，立皇后孟氏。甲子，命呂大防為皇后六禮使。甲戌，立考察縣令課績法。<BR><BR> </p><p>　　五月戊戌，御文德殿冊皇后。庚子，罷侍從官轉對。丙午，王巖叟罷知鄭州。大食進火浣布。<BR><BR> </p><p>　　六月辛酉，以呂大防為右光祿大夫，蘇頌為尚書右僕射兼中書侍郎，韓忠彥知樞密院事，蘇轍為門下侍郎，翰林學士范百祿為中書侍郎，翰林學士梁燾為尚書左丞，御史中丞鄭雍為尚書右丞，戶部尚書劉奉世簽書樞密院事。甲子，置廣文館解額。戊辰，渾天儀象成。甲戌，日旁五色雲見。<BR><BR> </p><p>　　七月癸巳，詔修神宗史。復翰林侍講學士。己酉，詔諸路安撫鈐轄司及西京、南京各賜資治通鑑一部。庚戌，宗室緦麻以上者禁析居。<BR><BR> </p><p>　　八月丙辰，罷監酒稅務增剩給賞法。己未，詔西邊諸將嚴備，毋輕出兵。乙亥，戒邊將毋掊克軍士。前陷交阯將吏蘇佐等十七人自拔來歸。<BR><BR> </p><p>　　九月戊戌，詔：「冬至日南郊宜依故事設皇地祇位，禮畢，別議方澤之儀以聞。」己酉，永興軍、蘭州、鎮戎軍地震。<BR><BR> </p><p>　　冬十月庚戌朔，環州地震。丁巳，陝西有前代帝王陵廟處，給民五家充守陵戶。丁卯，夏人寇環州。<BR><BR> </p><p>　　十一月辛巳，太白晝見。甲申，詔太中大夫以上許占永業田。丙戌，于闐入貢。庚寅，帝齋大慶殿。辛卯，朝獻景靈宮。壬辰，饗太廟。癸巳，祀天地于圜丘，赦天下，羣臣中外加恩。罷南京榷酒。民罹親喪者戶以差等與免徭。辛丑，賜徐王劍履上殿。<BR><BR> </p><p>　　十二月辛亥，阿里骨、李乾德加食邑實封。甲子，罷飲福宴。庚午，祈雪。<BR><BR> </p><p>　　是歲，兗州僊源縣生瑞穀。高麗、占城、西南蕃龍氏羅氏入貢。<BR><BR> </p><p>　　八年春正月己卯朔，不受朝。甲申，蔡確卒。丁亥，御邇英閣，召宰臣讀寶訓。庚寅，詔復范純仁太中大夫。壬辰，幸太乙宮。庚子，詔頒高麗所獻黃帝鍼經于天下。<BR><BR> </p><p>　　二月己酉，詔西南蕃龍氏遷秩補官。辛亥，禮部尚書蘇軾言：「高麗使乞買歷代史及策府元龜等書，宜卻其請不許。」省臣許之，軾又疏陳五害，極論其不可。有旨：「書籍曾經買者聽。」壬子，詔刑部不得分禁繫人數，瘐死數多者申尚書省。癸丑，詔大寧郡王下出就外學。<BR><BR> </p><p>　　三月甲申，蘇頌罷。辛卯，范百祿罷。庚子，詔御試舉人復試賦、詩、論三題。<BR><BR> </p><p>　　夏四月丁未朔，夏人來謝罪，願以蘭州易塞門砦，不許。癸丑，詔恤刑。甲寅，令范祖禹依先朝故事止兼侍講。丁巳，詔南郊合祭天地，罷禮部集官詳議。<BR><BR> </p><p>　　五月癸未，置蘄州羅田縣。丁亥，罷二廣鑄折二錢。己丑，錄囚。辛卯，監察御史董敦逸、黃慶基以論蘇軾、蘇轍，罷為湖北、福建轉運判官。己亥，祁國公偲為開府儀同三司。<BR><BR> </p><p>　　六月戊午，梁燾罷。壬戌，中書後省上元祐在京通用條貫。<BR><BR> </p><p>　　秋七月丙子朔，以觀文殿大學士范純仁為尚書右僕射兼中書侍郎。戊寅，令陝西沿邊鐵錢銅錢悉還近地。<BR><BR> </p><p>　　八月丁未，久雨，禱山川。辛酉，以太皇太后疾，帝不視事。壬戌，遣使按視京東西、河南北、淮南水災。癸亥，減京師囚罪一等，徒以下釋之。丁卯，禱于嶽瀆、宮觀、祠廟。戊辰，赦天下。庚午，詔陝西復鑄小銅錢。辛未，禱于天地、宗廟、社稷。乙亥，禱于諸陵。<BR><BR> </p><p>　　九月戊寅，太皇太后崩。己卯，詔以太皇太后園陵為山陵。庚辰，遣使告哀于遼。甲申，命呂大防為山陵使。壬辰，詔山陵修奉從約，諸道毋妄有進助。<BR><BR> </p><p>　　冬十月戊申，羣臣七上表請聽政。戊辰，徐王顥乞解官給喪，詔不允。庚午，復內侍劉瑗等六人。<BR><BR> </p><p>　　十一月丙子，始御垂拱殿。乙未，以雪寒振京城民饑。壬寅，賜勞修奉山陵兵士。<BR><BR> </p><p>　　十二月乙巳，范純仁乞罷，不允。甲寅，倣唐六典修官制。丁巳，遼人遣使來吊祭。出錢粟十萬振流民。己巳，上太皇太后謚曰宣仁聖烈皇后。<BR><BR> </p><p>　　是歲，河入德清軍，決內黃口。</p>
<div class='pn'><p class='pre'>上一节：<a href='第十六章-卷十六-原文.html'>第十六章-卷十六</a></p><p class='next'>下一节：<a href='第十八章-卷十八-原文.html'>第十八章-卷十八</a></p></div></body>
</html>
