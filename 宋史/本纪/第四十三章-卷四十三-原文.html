<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>宋史-本纪-第四十三章-卷四十三-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-本纪<a href='../宋史.html#本纪'>：目录</a></p>
</div>
<div class='pn'><p class='pre'>上一节：<a href='第四十二章-卷四十二-原文.html'>第四十二章-卷四十二</a></p><p class='next'>下一节：<a href='第四十四章-卷四十四-原文.html'>第四十四章-卷四十四</a></p></div>
</div>

<h1>第四十三章-卷四十三<span style='font-size:small'> 原文</span></h1>
<p>四年春正月壬寅朔，詔邊將毋擅興暴掠，虐殺無辜，以慰中原遺黎之望。帝製訓廉、謹刑二銘，戒飭中外。以李鳴復參知政事；杜範同知樞密院事；劉伯正簽書樞密院事；余玠華文閣待制、依舊四川安撫制置使、知重慶府兼四川總領財賦；李曾伯寶章閣直學士、依舊淮東安撫制置使、知揚州兼淮西制置使。戊午，樞密院言：「四川帥臣余玠，大小三十六戰，多有勞效，宜第功行賞。」詔玠趣上立功將士姓名等第，即與推恩。庚申，以余玠兼四川屯田使。<BR><BR> </p><p>　　二月癸酉，出封樁庫緡錢各十萬，命兩淮、京湖、四川制司收瘞頻年交兵遺骸，立為義塚。<BR><BR> </p><p>　　夏四月丁丑，有流星大如太白，出于尾。癸未，填星守太微垣。乙未，祈雨。<BR><BR> </p><p>　　五月庚戌，余玠言：「利閬城大獲山、蓬州城營山，渠州城大良平，嘉定城舊治，瀘州城神臂山，諸城工役，次第就緒。神臂山城成，知瀘州曹致大厥功可嘉，乞推賞以勵其餘。」詔致大帶行遙郡刺史。丁巳，武功大夫、雄威軍都統制楊价世守南邊，連年調戍播州，捍禦勤瘁，詔价轉右武大夫、文州刺史。戊午，大元兵圍壽春府，呂文德節制水陸諸軍解圍有功，詔赴樞密院稟議，發緡錢百萬，詣兩淮制司犒師。庚申，守闕進勇副尉桂虎、進義副尉楚富、吐渾將虞候鄭蔡，捍禦壽春，俱有勞效，詔各官資兩轉，給緡錢千。乙丑，前簽書樞密院事鄒應龍薨，贈少保、監察御史。胡清獻劾淮西提刑徐敏子三罪，詔削兩秩，送江州居住。<BR><BR> </p><p>　　六月庚午朔，呂文德依舊侍衞馬軍副都指揮使兼淮西招撫使、知濠州。乙亥，賜禮部進士留夢炎以下四百二十四人及第、出身有差。壬午，詔：安豐軍策應解壽春圍將士補轉官資有差。詔：壽春一軍先涉大海，擣山東膠、密諸州有功，今大元兵圍城，能守城不隳，其立功將士皆補轉有差。乙未，有流星大如太白出于畢。丙申，吳潛提舉隆興府玉隆萬壽宮，任便居住。<BR><BR> </p><p>　　秋七月己亥朔，祈雨。乙卯，招收沿淮失業壯丁為武勝軍，以五千人為額。辛酉，盜發永州東安縣，飛虎軍正將吳龍、統制鄭存等討捕有功，詔補轉官資有差。甲子，詔：「故直龍圖閣項安世正學直節，先朝名儒，可特贈集英殿修撰。」<BR><BR> </p><p>　　八月壬辰，太白晝見。<BR><BR> </p><p>　　九月癸卯，右丞相史嵩之以父病謁告，許之，詔范鍾、劉伯正暫領相事。甲辰，史彌忠卒，贈少師，封鄭國公，賜謚文靖。詔史嵩之起復右丞相兼樞密使。癸丑，熒惑、填星合于軫。甲寅，京湖制司言，諸將李福等破申州、蔡州西平縣城壁及馬家等砦，詔將士各補官推賞有差。己未，將作監徐元杰上疏論史嵩之起復，宜許其舉執政自代。帝不允，遂求去，帝曰：「經筵賴卿規益，何事引去耶？」癸亥，太白犯斗宿距星。乙丑，雷。丁卯，雷。臺臣言嚴州及紹興、蕭山等縣，征商煩苛，詔亟罷之。<BR><BR> </p><p>　　冬十月甲戌，詔慶元府守臣敦諭史嵩之赴闕，嵩之控辭，不允。壬辰，杜範、游佀提舉萬壽觀兼侍讀。<BR><BR> </p><p>　　十一月辛丑，詔趣游佀、杜範赴闕。戊申，雷。庚戌，詔陳韡、李性傳赴闕。<BR><BR> </p><p>　　十二月庚午，以范鍾為左丞相兼樞密使，杜範為右丞相兼樞密使，游佀知樞密院事，劉伯正參知政事兼簽書樞密院事。詔戒飭百官。許右丞相史嵩之終喪。甲戌，以趙葵同知樞密院事。乙亥，鄭清之授少保，依舊觀文殿大學士、醴泉觀使兼侍讀，仍奉朝請，進封衞國公。<BR><BR> </p><p>　　五年春正月丁酉朔，詔更新庶政，綏撫中原遺民。丙午，杜範辭免右丞相，不允。己酉，雷。乙卯，以李性傳簽書樞密院事兼權參知政事。<BR><BR> </p><p>　　二月丙寅朔，雨土。甲戌，復五河，詔：呂文德進三秩，羊洪進二秩，餘有戰功者推賞，其陣沒人，具姓名贈恤。丁丑，范鍾等上玉牒、日曆及孝宗光宗御集、經武要略、寧宗實錄。壬辰，太白晝見經天。<BR><BR> </p><p>　　三月庚子，詔嚴贓吏法，仍命有司舉行彭大雅、程以升、吳淇、徐敏子納賄之罪。準淳熙故事，戒吏貪虐、預借、抑配、重催、取贏。以緡錢百萬犒淮東師。<BR><BR> </p><p>　　夏四月甲申，填星犯上相星。丙戌，杜範薨，贈少傅，謚清獻。戊子，余玠言權巴州何震之守城死於兵，詔進贈官三秩，一子與下州文學。京湖制司言：「鈐轄王雲等襲鄧州鎮平縣靈山，戰順陽鐵撅峪，皆有勞效，野戰數十合，雲等六人被重創死，路鈐于江一軍力戰。」詔：「王雲贈三秩，仍官其二子為承信郎，王寬、王立、田秀、董亮、董玉各加贈恤，于江等各轉一官資。」詔李曾伯、余玠、董槐、孟珙、王鑑職事修舉，曾伯、玠升閣職，槐、珙、鑑轉官，並因其任。<BR><BR> </p><p>　　五月丁酉，呂文福、夏貴上戰功，詔貴官兩轉，文福帶行閣職。丁未，詔：「沿江、湖南、江西、湖廣、兩浙制帥漕司及許浦水軍司，共造輕捷戰船千艘，置遊擊軍壯士三萬人，分備捍禦。」戊申，日生赤黃背氣。辛亥，詔董槐赴闕。丁巳，淮東制置使李曾伯辭免煥章閣學士，從之。<BR><BR> </p><p>　　六月甲申，祈雨。丙戌，工部侍郎徐元杰暴卒，贈四秩。置詔獄。<BR><BR> </p><p>　　秋七月癸巳朔，日有食之。旱。辛丑，鎮江、常州亢旱，詔監司、守臣及沿江諸郡安集流民。甲辰，祈雨。乙卯，詔給徐元杰、劉漢弼官田五百畝、緡錢五千，恤其家。丁巳，京湖制司言總制亢國用師衆戰裕州拐河，戰黑山，戰大神山，皆有勞効。詔國用官兩轉，李山等四十七人官一轉。呂文德言與大元兵戰五河隘口，又戰于濠州，大元兵還。詔文德：屯駐諸軍戰守將士，推恩有差。<BR><BR> </p><p>　　八月庚辰，范鍾再乞歸田，不允。<BR><BR> </p><p>　　九月甲辰，京湖制置司言：「劉整等率精銳以雲梯四面登鎮平縣城，入城巷戰，焚城中倉庫、糗糧、器甲，路將武勝等四人死之；略廣陽，焚列屯、砦柵、廬舍凡二十餘所；還抵靈山，又力戰有功。」詔整官兩轉，同行蔡貴等二百二十人各官一轉。辛亥，祀明堂，奉太祖、太宗、寧宗並侑，大赦。<BR><BR> </p><p>　　冬十一月乙未，鄭清之乞歸田，不允。丙申，詔：師彌典司屬籍，職事修舉，授太傅，加食邑，依前判大宗正事、嗣秀王。壬子，詔：大元兵入蜀，權成都府馮有碩、權漢州王驤、權成都縣楊兌、權資州劉永、權潼川府魏靄死于官守，其各贈官三轉，仍官其一子。癸丑，詔：將領關貴、統制白傅才率衆復洋州，還遇大元兵交戰，將士百五十三人皆陣沒，已祔饗閔忠廟，贍恤其家。關貴、白傅才各贈承節郎，官其一子進勇副尉。<BR><BR> </p><p>　　十二月甲戌，詔壽春守臣劉雄飛等以大元兵圍城捍禦有功，雄飛及呂文福、林子崈等十一人各官三轉，劉用等補轉官資有差。己卯，以游佀為右丞相兼樞密使；鄭清之為少師、奉國軍節度使，依前醴泉觀使兼侍讀，仍奉朝請，賜玉帶及賜第行在。兄與懽換授安德軍節度使、開府儀同三司、萬壽觀使，仍奉朝請；弟嗣沂王貴謙、嗣榮王與芮並加授少保。以趙葵知樞密院事兼參知政事，李性傳同知樞密院事，陳韡兼參知政事。壬午，太史奏來歲正旦日當食，詔以是月二十一日避殿減膳，命百司講行闕政，凡可以消弭災變者，直言毋隱。<BR><BR> </p><p>　　六年春正月辛卯朔，日有食之。置國用所，命趙與{笱叵心}為提領官。<BR><BR> </p><p>　　二月戊辰，范鍾再乞歸田里，詔官三轉，觀文殿大學士、醴泉觀使兼侍讀。己巳，范鍾再辭，詔提舉洞霄宮，任便居住。庚午，以劉雄飛知壽春府，節制屯田軍馬。<BR><BR> </p><p>　　三月癸巳，日暈周匝，珥氣。<BR><BR> </p><p>　　夏四月辛酉，太白晝見。壬戌，太陰犯太白。甲戌，以丘岳兼兩淮屯田副使，賈似道兼蘄、黃屯田副使。丁丑，日暈周匝。戊寅，詔：「朱熹門人胡安之、呂燾、蔡模並迪功郎，本州州學教授。給札錄其著述，并條具所欲言者以聞。」<BR><BR> </p><p>　　閏四月辛卯，李曾伯以臺諫論，詔落職予祠，尋罷祠祿。戊戌，呂文德言：「今春北兵攻兩淮，統制汪懷忠等逆戰趙家園，拔還俘獲人民；路鈐夏貴，知州王成、倪政等，帥舟師援安豐軍，所至數戰，將士陣亡者衆。」詔：「倪政贈官三轉，官一子承信郎；許通、夏珪、孫才、江德仙各贈官兩轉，官其一子下班祗應，給緡錢恤其家；餘立功將士恩賞有差。」辛丑，月暈五重。癸卯，余玠言：北兵分四道入蜀，將士捍禦有功者，輒以便宜推賞，具立功等第補轉官資以聞。詔從之。<BR><BR> </p><p>　　五月庚申，詔賈似道措置淮西山砦城築。壬戌，太白犯權星。己卯，詔諸鎮募兵、造舟、置馬，帥臣其務獎激將士，以嚴邊防。<BR><BR> </p><p>　　六月甲午，保信軍節度使希丞薨。丙午，祈雨。壬子，以陳韡參知政事兼同知樞密院事。乙卯，臺臣言李鳴復、劉伯正進則害善類，退則蠹州里。詔鳴復落職罷宮觀，伯正削一秩。<BR><BR> </p><p>　　秋七月壬戌，泉州歲饑，其民謝應瑞非因有司勸分，自出私錢四十餘萬糴米以振鄉井，所全活甚衆，詔補進義校尉。丁卯，太陰犯斗。己巳，呂文德言：「北兵圍壽春城，州師至黃家穴，總管孫琦、呂文信、夏貴等戰龍堽，有功。」詔文德官一轉，餘依等第轉補；其陣沒董先等二十二人，傷者四百三十七人，贈恤恩賞有差。癸酉，有流星出自室，大如太白。<BR><BR> </p><p>　　八月辛卯，太陰犯房。己酉，賜文士劉克莊進士出身，以為祕書少監兼國史院編修官、實錄院檢討官。壬子，太白晝見。癸丑，以劉克莊兼崇政殿說書。樞密院言：「前知普州何叔丁、簽書判官楊仁舉，淳祐元年冬北兵攻城，兩家二十餘人死于難，叔丁孫嗣祖、仁舉幼子肖翁被俘逃歸。」詔叔丁等贈官恤後有差。<BR><BR> </p><p>　　九月甲子，有流星出于斗，大如太白。戊辰，以賈似道為敷文閣直學士、京湖制置使、知江陵府兼夔路策應使。太白晝見。癸酉，孟珙薨，贈少師。<BR><BR> </p><p>　　冬十月己丑，少保、嗣榮王與芮之子賜名孟啟，授貴州刺史。乙未，填星、歲星、熒惑合于亢。己酉，太白入氐。<BR><BR> </p><p>　　十一月癸亥，歲星入氐。甲戌，右丞相游佀五請歸田里，詔不允。辛巳，詔：「北兵入蜀，前四川制置使陳隆之闔家數百口罹害，死不易節，其特賜徽猷閣待制，官其二子，賜謚立廟。死事史季儉、楊戡子各賜官兩轉，官一子。」<BR><BR> </p><p>　　十二月乙未，詔史嵩之依所乞守金紫光祿大夫、觀文殿大學士、永國公致仕。臺諫論史嵩之無父無君，醜聲穢行，律以無將之法，罪有餘誅，乞寢宮祠，削官遠竄。<BR><BR> </p><p>　　七年春正月乙卯朔，詔：「間者絀逐非才，收召衆正，史嵩之已令致事，示不復用。咨爾二三大臣，其一乃心，務舉實政，以輯寧我邦家。若辭浮于寶，玩愒歲月，朕何賴焉。」建資善堂，授孟啟宜州觀察使，就內小學。<BR><BR> </p><p>　　二月庚寅，詔：「淮安主簿周子鎔，久俘于北，數遣蠟書諜報邊事，今遂生還，可改朝奉郎，優與升擢。」己亥，貴妃賈氏薨。戊申，日暈周匝。壬子，詔改潛邸為龍翔宮。<BR><BR> </p><p>　　三月庚午，祈雨。<BR><BR> </p><p>　　夏四月丁亥，填星犯亢。庚子，以王伯大簽書樞密院事，吳潛同簽書樞密院事。辛丑，以鄭清之為太傅、右丞相兼樞密使，封越國公；游佀罷為觀文殿大學士、醴泉觀使兼侍讀；趙葵為樞密使兼參知政事，督視江淮、京西、湖北軍馬；陳韡知樞密院事、湖南安撫大使、知潭州。甲辰，趙葵兼知建康府、行宮留守、江東安撫使，應軍行調度並聽便宜行事；趙希塈禮部尚書、督視行府參贊軍事。庚戌，出緡錢千萬、銀十五萬兩、祠牒千、絹萬，并戶部銀五千萬兩，付督視行府趙葵調用。<BR><BR> </p><p>　　五月甲寅，寧淮軍統制張忠戍浮山，手搏北將，俱溺水死，贈武略大夫，官一子承信郎，緡錢五千給其家。祈雨。壬申，以吳潛兼權參知政事。乙亥，御集英殿策士，詔求直言弭旱。<BR><BR> </p><p>　　六月癸巳，賜禮部進士張淵微以下五百二十七人及第、出身有差。丙申，以旱避殿減膳。詔中外臣僚士民直陳過失，毋有所諱。戊申，詔：「旱勢未釋，兩淮、襄、蜀及江、閩內地，曾經兵州縣，遺骼暴露，感傷和氣，所屬有司收瘞之。」<BR><BR> </p><p>　　秋七月己未，太陰犯心。乙丑，吳潛罷。丁卯，以別之傑參知政事，鄭寀同簽書樞密院事。己卯，吳潛依舊端明殿學士、知福州、福建安撫使。<BR><BR> </p><p>　　八月甲申，鄭寀罷。辛卯，雨。辛丑，前彭州守臣宇文景訥死事，詔贈官、進三秩，官一子下州文學。壬寅，詔監司、守臣議荒政以振乏絕，租稅合蠲減者具實來上。甲辰，高定子薨，贈少保。丙午，蔡抗進其父沈尚書解。<BR><BR> </p><p>　　九月丙辰，有流星出于室。癸酉，雷。<BR><BR> </p><p>　　冬十月辛巳，太白晝見。己酉，臺臣言添差、抽差、攝局、須入、奏辟、改任、薦舉、借補、曠職、匿過十弊。<BR><BR> </p><p>　　十一月丁巳，詔：「茶陵知縣事黃端卿為郴寇所害，進官三秩，官一子將仕郎，立廟衡州。」<BR><BR> </p><p>　　十二月辛巳，李鳴復卒。壬辰，詔：「太學生程九萬自北脫身來歸，且條上邊事，賜迪功郎。」<BR><BR> </p><p>　　八年春二月丁亥，趙葵言呂文德洎諸將解泗州之圍有功，詔補轉推賞有差。戊子，太陰生黃白暈。癸巳，雨雹。乙未，福州福安縣民羅母年過百歲，特封孺人，復其家，敕有司歲時存問，以厚風化。辛丑，趙葵表：「招、泗斷橋，將士用命，兵退。陳奕、譚涓玉、王成等戰渦河、龜山有勞，聞其步兵多山東人，遂調史用政等襲膠州，復襲高密縣，以牽制侵淮之師。」詔趣上立功將士等第、姓名推賞。乙丑，雨雹。甲戌，詔：「先鋒軍統制田智潤泗州潮河壩之戰，父子俱死於兵，贈智潤修武郎，子承節郎，更官其一子承信郎，給緡錢五千恤其家。」<BR><BR> </p><p>　　夏四月庚辰，詔淮東制置司於泗州立廟，祠夏皋及張忠、田智潤父子，賜額以旌忠節。丁亥，贈朝奉郎程克己妻王氏同沒王事，進贈安人。<BR><BR> </p><p>　　五月癸亥，趙葵進三秩。<BR><BR> </p><p>　　六月乙酉，日生赤黃暈周匝。戊戌，以徐鹿卿為樞密使兼參知政事兼侍講。甲辰，有流星出河鼓，大如太白。<BR><BR> </p><p>　　秋七月戊申，太白入井。辛亥，以王伯大參知政事，應〈亻繇〉同知樞密院事，謝方叔簽書樞密院事，史宅之同簽書樞密院事，趙與{笱叵心}資政殿學士，依舊知臨安府、浙西安撫使。癸酉，王伯大罷為資政殿學士、知建寧府。<BR><BR> </p><p>　　九月辛酉，祀明堂，大赦。雷。<BR><BR> </p><p>　　冬十月甲戌朔，別之傑三疏乞歸田里，詔以資政殿大學士知紹興府。乙亥，應〈亻繇〉、謝方叔並兼參知政事。己卯，余玠言：「都統制張實等以戰功，承制便宜與官三轉，給刺史象符、金銀器二百兩、銀三百兩、緡錢一萬，餘將士依等第轉官，給金銀符、錢帛有差。」詔命詞、給告身付之。<BR><BR> </p><p>　　九年春正月乙巳，孟啟授慶遠軍節度使，進封益國公。庚申，詔周世宗八世孫柴彥穎補承務郎，襲封崇義公。辛酉，詔：「兩淮、京湖沿江曠土，軍民從便耕種，秋成日官不分收，制帥嚴勸諭覺察。」癸亥，詔給官田五百畝，命臨安府創慈幼局，收養道路遺棄初生嬰兒，仍置藥局療貧民疾病。乙丑，雨雹。丁卯，許應龍薨。己巳，范鍾薨，贈少保，謚文肅。辛未，詔以官田三百畝給表忠觀，旌錢氏功德，仍禁樵採。<BR><BR> </p><p>　　閏二月甲辰，以鄭清之為太師、左丞相兼樞密使，進封魏國公；趙葵為右丞相兼樞密使；應〈亻繇〉、謝方叔並參知政事；史宅之同知樞密院事。乙卯，鄭清之五辭免太師，許之。<BR><BR> </p><p>　　三月癸未，以賈似道為寶文閣學士、京湖安撫制置大使。乙酉，程元鳳江、淮等路都大提點坑冶鑄錢公事兼知饒州。丁亥，詔以四月朔日食，自二十一日避殿減膳徹樂。<BR><BR> </p><p>　　夏四月壬寅朔，日有食之。庚戌，趙葵四辭免右丞相兼樞密使，詔不允。<BR><BR> </p><p>　　五月己丑，趙葵乞歸田里，又不允。甲午，鄭寀薨。<BR><BR> </p><p>　　六月壬戌晝，南方有星，急流至濁沒，大如太白。丙寅，詔邊郡各立廟一，賜額曰「褒忠」，凡沒于王事忠節顯著者，並祠焉，守臣春秋致祀。<BR><BR> </p><p>　　秋七月壬辰，詔知吉州李義山更削三秩，監贓錢銀納安邊所。癸酉，太白犯進賢星。<BR><BR> </p><p>　　八月己酉，以吳潛為資政殿學士、知紹興府、浙東安撫使。辛亥，詔趣趙葵治事，命吳淵宣諭赴闕。<BR><BR> </p><p>　　九月丙子，詔趙與{笱叵心}提領戶部財用，置新倉，積貯百二十萬，名淳祐倉，許辟官四人。乙未，冊命婉容閻氏為貴妃。<BR><BR> </p><p>　　冬十月辛丑，太白入氐。丁卯，諫臣周坦言：知建寧府楊棟任成都制幕時，盡載激賞庫珍寶先遁，陷丁黼于死，致全蜀生靈塗炭。詔褫棟閣職，罷新任。<BR><BR> </p><p>　　十一月辛未，太白入氐。壬申，有流星出自織女星。丙子，趙與{笱叵心}資政殿學士、提領國用、浙西安撫使。癸未，應〈亻繇〉乞歸田里，詔以資政殿學士知平江府。<BR><BR> </p><p>　　十二月己亥，以董槐兼侍讀。乙巳，以吳潛同知樞密院事兼參知政事，徐清叟簽書樞密院事。戊申，太白晝見。戊午，史宅之薨，贈少師。<BR><BR> </p><p>　　十年春正月甲午，應〈亻繇〉三乞歸田里，與祠祿。<BR><BR> </p><p>　　二月乙卯，雨土。<BR><BR> </p><p>　　三月癸未，趙葵辭，以為觀文殿大學士、醴泉觀使兼侍讀，奉朝請。庚寅，以賈似道為端明殿學士、兩淮制置大使、淮東安撫使、知揚州；余玠龍圖閣學士，職任依舊；李曾伯徽猷閣學士、京湖安撫制置使、知江陵府。丙申，有流星夕隕。<BR><BR> </p><p>　　夏四月己酉，幸龍翔宮。<BR><BR> </p><p>　　五月丙寅朔，以福州觀察使、提舉佑神觀善珘為保康軍節度使、提舉萬壽觀、嗣濮王；吳淵資政殿學士，依舊職任，與執政恩數。癸未，賈似道言王登浚築江陵城濠有勞，詔登初官選人，減舉主三員。<BR><BR> </p><p>　　八月甲寅，台州大水。<BR><BR> </p><p>　　九月甲子朔，賈似道兼淮西安撫使。己巳，賜禮部進士方夢魁以下五百一十三人及第、出身有差。甲戌，進士第一名方夢魁改賜名逢辰。戊寅，以嚴州水，復民田租。<BR><BR> </p><p>　　冬十月丁酉，詔郡邑間有水患，其被災細民，隨處發義倉振之。辛酉，詔諸主兵官，今後行罰，毋杖脊以傷人命。<BR><BR> </p><p>　　十一月壬申，趙葵授特進，依舊觀文殿大學士、判潭州、湖南安撫大使。壬午，雷。癸未，以雷震非時，自二十四日避殿減膳。詔：「公卿大夫百執事各揚乃職，裨朕不逮。」參知政事謝方叔吳潛、簽書樞密院事徐清叟並乞解機政，詔不允。<BR><BR> </p><p>　　十二月壬辰朔，鄭清之乞歸田里，詔不允。戊戌，太白、歲星合于危。丁巳，虹見。<BR><BR> </p><p>　　十一年春正月丁卯，詔孟啟改賜名孜，依前慶遠軍節度使，進封建安郡王。己丑，詔沿海沿江州郡，申嚴水軍之制。監察御史程元鳳言，資善堂宜選用重厚篤實之士，上嘉納之。<BR><BR> </p><p>　　二月乙未，左丞相鄭清之等上玉牒、日曆、會要及光宗寧宗寶訓、寧宗經武要略。丁酉，詔清之等各進秩有差。庚子，游佀乞致仕，詔依舊觀文殿大學士，進二秩。甲寅，太白犯昴。乙卯，太白晝見。<BR><BR> </p><p>　　三月丁卯，少保、保寧軍節度使、嗣濮王不擅薨，贈少師，追封新興郡王。乙亥，雨土。戊寅，以謝方叔知樞密院、參知政事，吳潛參知政事，徐清叟同知樞密院事。辛巳，城寶應，詔移一軍戍守，李庭芝進一秩，將士推恩有差。俞興升成都安撫副使、知嘉定府，任責威、茂、黎、雅邊防。<BR><BR> </p><p>　　夏四月戊戌，潭州民林符三世孝行，一門義居，福州陳氏，笄年守志，壽逾九袠，詔皆旌表其門。丁未，進淳祐條法事類凡四百三十篇，鄭清之等各進二秩。<BR><BR> </p><p>　　六月甲午，四川余玠奏進北馬五百，詔立功將士趣上姓名推恩。丙申，高達帶行遙郡刺史、權知襄陽府、管內安撫，節制屯戍軍馬。乙巳，詔求遺書并山林之士有著述者，許上進。<BR><BR> </p><p>　　秋七月癸亥，太白晝見。丙寅，太陰入氐。壬申，太白入井。丁丑，有流星出于畢，大如太白。庚辰，前簽書樞密院事陳卓薨，贈少師。<BR><BR> </p><p>　　八月己丑朔，流星夕隕。癸巳，太陰入氐。丁酉，熒惑入井。丁未，命呂文福廬州駐劄御前諸軍都統制。庚戌，詔以故直龍圖閣樓昉所著中興小傳百篇、宋十朝綱目并撮要二書，付史館謄寫，昉追贈龍圖閣待制。辛亥，詔：「比覽林光世易範，明易推星配象演義，有司其以禮津遣赴闕。」<BR><BR> </p><p>　　九月辛未，祀明堂，大赦。<BR><BR> </p><p>　　閏十月癸亥，太白入氐。癸酉，吳潛五疏乞罷機政，不允。<BR><BR> </p><p>　　十一月丙申，京湖制司表都統高達等復襄、樊，詔立功將士三萬二千七百有二人各官一轉，以緡錢三百五十萬犒師。甲辰，鄭清之乞解機政，詔依前太傅、保寧軍節度使充醴泉觀使，封齊國公，仍奉朝請。己酉，詔：承信郎陳思獻書籍，賜官一轉。庚戌，太師鄭清之薨，贈尚書令，追封魏郡王，謚忠定。甲寅，以謝方叔為左丞相，吳潛為右丞相。乙卯，以徐清叟參知政事兼同知樞密院事，董槐端明殿學士、簽書樞密院事。<BR><BR> </p><p>　　十二月戊辰，詔以八事訓飭在廷，曰肅紀綱、用正人、救楮幣、固邊陲、清吏道、淑士氣、定軍制、結人心。己卯，游佀薨，贈少師，謚清獻。<BR><BR> </p><p>　　十二年春正月癸巳，武功大夫王堅以復興元功，轉遙郡團練使。辛丑，太學錄楊懋卿以孝行卓異，詔表其門，以其事宣付史館。癸丑，詔宰執議立方田，開溝澮，自近圻始。創置遊擊軍，水步各半。<BR><BR> </p><p>　　二月乙卯朔，日有食之。己未，詔陳顯伯資善堂翊善，蔡抗資善堂贊讀，翁甫資善堂直講。壬午，詔襄、郢新復州縣，賦稅復三年，大元兵數萬攻隨、郢、安、復，京西馬步軍副總管馬榮率將士戰嚴竇山。癸未，再戰銅冶坪。<BR><BR> </p><p>　　三月丁亥，又戰子陵大脊山。詔：榮兵不滿千，能禦大難，賞官兩轉，進州鈐，帶行閤門祗候，賜金帶。諸將王成、楊進各官兩轉升遷，餘推恩有差。丁未，守三汊口諸將焚北屯積蓄，斷其浮梁。<BR><BR> </p><p>　　夏四月庚申，有流星出自角、亢，大如太白。戊辰，詔襄、郢新復州郡，耕屯為急，以緡錢百萬，命京閫措置，給種與牛。壬申，熒惑犯權星。乙亥，蔡抗兼侍立修注官。丙子，置池州遊擊水軍。<BR><BR> </p><p>　　五月甲申朔，祈雨。壬辰，詔申儆江防，每歲以葺戰艦、練舟師勤惰為殿最賞罰。乙巳，盜起信州玉山縣。罷諸郡經界。戊申，太陰犯畢。<BR><BR> </p><p>　　六月癸亥，發米三萬石振衢、信飢。玉山寇平。丙寅，嚴、衢、婺、台、處、上饒、建寧、南劍、邵武大水，遣使分行振恤存問，除今年田租。<BR><BR> </p><p>　　秋七月庚寅，太白、熒惑合于軫。<BR><BR> </p><p>　　八月己未，詔來年省試仍舊用二月一日，殿試用四月十五日以前，庶免滯留遠方士子。己巳，詔以緡錢四十萬振恤在京軍民。丁丑，詔行會天曆。辛巳，詔改明年為寶祐元年。<BR><BR> </p><p>　　九月丁亥，少師、保康軍節度使、嗣沂王貴謙薨，贈太傅，追封申王。戊戌，太白、填星合于箕。丙午，太白犯斗。<BR><BR> </p><p>　　冬十月癸丑，以徐清叟參知政事，董槐同知樞密院事。嗣濮王善珘薨，贈少師、追封咸寧郡王。戊午，濮安懿王長孫善奐授福州觀察使、提舉佑神觀、嗣濮王。壬申，詔襄、樊已復，其務措置屯田，修渠堰。<BR><BR> </p><p>　　十一月庚寅，吳潛罷。丙申夜，臨安火；丁酉夜，火乃熄。戊戌，詔避殿減膳。壬寅，詔求直言。<BR><BR> </p><p>　　十二月乙卯，以吳潛為觀文殿大學士、提舉江州太平興國宮。己未，詔追錄彭大雅創城渝州功，復承議郎，官其子。癸亥，詔海神為大祀，春秋遣從臣奉命往祠，奉常其條具典禮來上。壬申，太陰入氐。丁丑，立春，雷。<BR><BR> </p><p>　　寶祐元年春正月庚寅朔，詔以藝祖嫡系十一世孫嗣榮王與芮之子建安郡王孜為皇子，改賜名禥，授崇慶軍節度使，進封永嘉郡王。製資善堂記賜皇子。戊戌，日生戴氣。癸卯，大元兵渡漢江，屯萬州，入西柳關。高達調將士扼河關，上山大戰，至鱉坑、石碑港而還。詔高達、程大元、李和各官兩轉，餘恩賞有差。<BR><BR> </p><p>　　二月己酉朔，日有食之。戊辰，陳垓貪贓不法，竄潮州。辛未，罷尚書省，創置呈白房。<BR><BR> </p><p>　　三月戊子，與芮授少師，加食邑七百戶；希邐檢校少傅，加食邑五百戶；與懽授少保，加食邑七百戶；乃裕保康軍節度使，加食邑五百戶；丙申，別之傑薨，贈少師。<BR><BR> </p><p>　　夏四月丁巳，有流星大如太白。<BR><BR> </p><p>　　五月甲午，詔余玠赴闕。乙未，詔侍從、臺諫、給舍、制司各舉帥才二人。丁酉，熒惑、歲星合在昴。己亥，賜禮部進士姚勉以下及第、出身有差。<BR><BR> </p><p>　　六月戊申朔，江、湖、閩、廣旱。庚戌，四川制司言余玠疾革，詔玠資政殿學士，與執政恩數。辛亥，以賈似道為資政殿大學士，李曾伯端明殿學士，職任依舊。庚申，以余晦為司農卿、四川宣諭使。祈雨。<BR><BR> </p><p>　　秋七月壬午，王伯大薨。丙戌，蔡抗兼資善堂翊善，施退翁兼資善堂直講。庚寅，溫、台、處三郡大水，詔發豐儲倉米并各州義廩振之。癸巳，詔余玠以興元歸附之兵，分隸本路諸州都統，務撫存之，仍各給良田，制司濟以錢粟。甲午，余玠卒，贈官五轉。庚子，以董槐兼參知政事。癸卯，詔撫諭四川官吏軍民。<BR><BR> </p><p>　　八月丁未朔，以馬光祖為司農卿、淮西總領財賦。甲寅，起居郎蕭泰來出知隆興府。先是，起居舍人牟子才與泰來並除，子才四疏辭，極陳泰來姦險汙穢，耻與為伍，泰來不得已請祠，遂予郡。丙辰，以余晦權刑部侍郎、四川安撫制置使、知重慶府兼四川總領財賦。乙丑，行皇宋元寶錢。<BR><BR> </p><p>　　九月壬午，程元鳳升兼侍讀，牟子才升兼侍講。壬辰，城夔門。太陰入畢。<BR><BR> </p><p>　　冬十月丙午朔，詔出緡錢二百萬，振恤京城軍民。<BR><BR> </p><p>　　十一月丙子朔，詔奬諭襄陽守臣高達。己丑，賈似道獻所獲良馬，賜詔褒嘉，其將士增秩賞賚有差。<BR><BR> </p><p>　　十二月乙卯，冊瑞國公主。庚申，劉伯正薨，贈五秩。</p>
<div class='pn'><p class='pre'>上一节：<a href='第四十二章-卷四十二-原文.html'>第四十二章-卷四十二</a></p><p class='next'>下一节：<a href='第四十四章-卷四十四-原文.html'>第四十四章-卷四十四</a></p></div></body>
</html>
