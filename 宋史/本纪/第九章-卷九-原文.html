<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>宋史-本纪-第九章-卷九-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-本纪<a href='../宋史.html#本纪'>：目录</a></p>
</div>
<div class='pn'><p class='pre'>上一节：<a href='第八章-卷八-原文.html'>第八章-卷八</a></p><p class='next'>下一节：<a href='第十章-卷十-原文.html'>第十章-卷十</a></p></div>
</div>

<h1>第九章-卷九<span style='font-size:small'> 原文</span></h1>
<p>仁宗體天法道極功全德神文聖武睿哲明孝皇帝，諱禎，初名受益，真宗第六子，母李宸妃也。大中祥符三年四月十四日生。章獻皇后無子，取為己子養之。天性仁孝寬裕，喜慍不形於色。七年封慶國公。八年封壽春郡王，講學于資善堂。天禧元年兼中書令，明年進封昇王，九月丁卯，冊為皇太子，以參知政事李迪兼太子賓客。癸酉，謁太廟。四年，詔五日一開資善堂，太子秉笏南鄉立，聽輔臣參決諸司事。<BR><BR> </p><p>　　乾興元年二月戊午，真宗崩，遺詔太子即皇帝位，尊皇后為皇太后，權處分軍國事。遣使告哀契丹。己未，大赦，除常赦所不原者。百官進官一等，優賞諸軍。山陵諸費，毋賦於民。庚申，命丁謂為山陵使。出遺留物賜近臣、宗室、主兵官。甲子，聽政于崇政殿西廡。乙丑，以生日為乾元節。丙寅，遺使以先帝遺留物遺契丹。進封涇王元儼為定王，賜贊拜不名。以丁謂為司徒兼侍中、尚書左僕射，馮拯為司空兼侍中、樞密使、尚書右僕射，曹利用為尚書左僕射兼侍中。戊辰，貶道州司馬寇準為雷州司戶參軍，尚書戶部侍郎李迪為衡州團練副使，宣徽南院使曹瑋為左衞大將軍。<BR><BR> </p><p>　　三月乙酉，作受命寶。庚寅，初御崇德殿，太后設幄次于承明殿，垂簾以見輔臣。<BR><BR> </p><p>　　夏四月壬子，遣使以即位告契丹。丙寅，交州來貢。<BR><BR> </p><p>　　五月乙亥，錄繫囚，雜犯死罪遞降一等，杖以下釋之。<BR><BR> </p><p>　　六月己酉，命參知政事王曾按視山陵皇堂。丁巳，契丹使來祭奠弔慰。庚申，入內內侍省押班雷允恭坐擅移皇堂伏誅。丁謂罷為太子少保，分司西京。甲子，改命馮拯為山陵使。丙寅，降參知政事任中正為太子賓客。<BR><BR> </p><p>　　秋七月辛未，馮拯加昭文館大學士，王曾為中書侍郎、同中書門下平章事、集賢殿大學士，呂夷簡、魯宗道參知政事。乙亥，遣使報謝契丹。丙子，樞密副使錢惟演為樞密使。戊寅，改翼祖定陵為靖陵。辛卯，貶丁謂為崖州司戶參軍。<BR><BR> </p><p>　　八月壬寅，遣使賀契丹主及其妻生日、正旦。乙巳，皇太后同御承明殿垂簾決事。<BR><BR> </p><p>　　九月壬申，告大行皇帝謚于天地、宗廟、社稷。癸酉，上謚冊于延慶殿。己卯，命以天書從葬。<BR><BR> </p><p>　　冬十月壬寅，契丹使來賀即位。己酉，葬真宗皇帝于永定陵。詔中外避皇太后父諱。己未，祔真宗神主于太廟，廟樂曰大明之舞，以莊穆皇后配。辛酉，降東、西京囚罪一等，杖以下釋之。蠲山陵役戶及靈駕所過民田租。<BR><BR> </p><p>　　十一月丁卯朔，錢惟演罷。甲戌，唃厮囉、立遵求內附。乙亥，以皇太后生日為長寧節。辛巳，初御崇政殿西閤講筵，命侍講孫奭、馮元講論語。壬午，以張知白為樞密副使。<BR><BR> </p><p>　　十二月壬戌，契丹使來賀明年正旦。<BR><BR> </p><p>　　是歲，蘇州水，滄州海潮溢，詔振卹被水及溺死之家。南平王李公蘊遣使進貢。<BR><BR> </p><p>　　天聖元年春正月丙寅朔，改元。庚午，契丹使初來賀長寧節。癸未，命三司節浮費，遂立計置司。戊子，以京東、淮南水災，遣使安撫。辛卯，發卒增築京城。<BR><BR> </p><p>　　二月戊戌，許唃厮囉歲一入貢。丁巳，奉安太祖、太宗御容于南京鴻慶宮。壬戌，減諸節齋醮道場。<BR><BR> </p><p>　　三月甲戌，奉安真宗御容于西京應天院。丙子，詔減西京囚罪一等，徒以下釋之。賜城中民八十以上者茶帛，仍復其家。甲申，詔自今營造，三司度實給用。辛卯，司天監上崇天曆。行淮南十三山場貼射茶法。<BR><BR> </p><p>　　夏四月辛丑，罷禮儀院。丁未，乾元節，百官及契丹使初上壽于崇德殿。癸丑，詔文武官奏蔭親屬從本資。丁巳，詔近臣舉諫官、御史各一人。<BR><BR> </p><p>　　五月甲子，行陝西、河北入中芻糧見錢法。庚午，詔禮部貢舉。辛未，錄繫囚。甲戌，命魯宗道按視滑州決河。庚寅，議皇太后儀衞制同乘輿。<BR><BR> </p><p>　　六月甲辰，罷江寧府溧水縣采丹砂。乙卯，禁毀錢鑄鐘。<BR><BR> </p><p>　　秋七月壬申，除戎、瀘州虛估稅錢。詔：職田遇水旱蠲租如例。辛巳，蠲天下逋負。<BR><BR> </p><p>　　八月乙未，募民輸芟塞滑州決河。丙申，下德音，減天下囚罪一等，杖以下釋之。廢鄆州東平馬監，以牧地賦民。甲寅，芝生天安殿柱。<BR><BR> </p><p>　　九月丙寅，馮拯罷，以王欽若為門下侍郎、同中書門下平章事、昭文館大學士。辛巳，詔凡舉官未改轉而坐贓者，舉主免劾。庚寅，宴崇德殿。<BR><BR> </p><p>　　閏月甲午，詔裁造院女工及營婦配南北作坊者，並釋之。戊戌，寇準卒於雷州。己亥，馮拯卒。丁未，禁彭州九隴縣采金。丁巳，禁伎術官求輔臣、宗室薦舉。<BR><BR> </p><p>　　冬十月辛酉朔，徙陝西緣邊軍馬屯內地。<BR><BR> </p><p>　　十一月丁酉，詔諸州配囚，錄具獄與地里，上尚書刑部詳覆。禁兩浙、江南、荊湖、福建、廣南路巫覡挾邪術害人者。戊午，置益州交子務。<BR><BR> </p><p>　　是歲，甘、沙州來貢，涇原咩迷卞杏家族納質內附。<BR><BR> </p><p>　　二年春二月庚午，遣內臣收瘞汴口流屍，仍祭奠之。<BR><BR> </p><p>　　三月丁酉，奉安真宗御容于景靈宮奉真殿。癸卯，王欽若上真宗實錄。是月，賜禮部奏名進士、諸科及第出身四百八十五人。<BR><BR> </p><p>　　夏四月辛酉，詔三司歲市紬、絹非土產者罷之。乙酉，錄晉石氏後。<BR><BR> </p><p>　　五月乙未，錄繫囚。<BR><BR> </p><p>　　六月壬申，罷天慶、天祺、天貺、先天、降聖節宮觀然燈。<BR><BR> </p><p>　　秋七月癸丑，奉安真宗御容于玉清昭應宮安聖殿。<BR><BR> </p><p>　　八月丙辰朔，宴崇德殿，初用樂之半。詔舉官已遷改而貪汙者，舉主以狀聞；聞而不以實者，坐之。己卯，幸國子監，謁孔子，遂幸武成王廟。甲申，太白入太微垣。<BR><BR> </p><p>　　九月辛卯，祠太一宮，賜道左耕者茶帛。<BR><BR> </p><p>　　冬十月丙辰，奉安真宗御容于洪福院。<BR><BR> </p><p>　　十一月甲午，加上真宗謚。乙未，朝饗玉清昭應、景靈宮。丙申，饗太廟。丁酉，祀天地于圜丘，大赦。百官上尊號曰聖文睿武仁明孝德皇帝，上皇太后尊號曰應元崇德仁壽慈聖皇太后。賜百官諸軍加等。乙巳，立皇后郭氏。辛亥，加恩百官。<BR><BR> </p><p>　　十二月庚午，詔開封府每歲正旦、冬至禁刑三日。<BR><BR> </p><p>　　是歲，龜茲、甘肅來貢。<BR><BR> </p><p>　　三年春正月辛卯，長寧節，近臣及契丹使初上皇太后壽于崇政殿。<BR><BR> </p><p>　　二月戊寅，詔陝西災傷州軍，盜廩穀非傷主者，刺配隣州牢城，徒減一等。<BR><BR> </p><p>　　夏四月丁丑，詔三館繕書藏太清樓。<BR><BR> </p><p>　　五月庚寅，錄繫囚。癸巳，幸御莊觀刈麥，聞民舍機杼聲，賜織婦茶帛。己亥，賜隱士林逋粟帛。己酉，禁臣僚奏薦無服子弟。<BR><BR> </p><p>　　六月壬戌，太白晝見。癸酉，環、原州屬羌叛寇邊，環慶都監趙士隆等死之，遣使者安撫陝西。<BR><BR> </p><p>　　秋七月戊子，詔諸路轉運使察舉知州、通判不任事者。丙午，詔邊戶為羌所擾者蠲租，復役二年。<BR><BR> </p><p>　　八月戊午，以忠州鹽井歲增課、夔州奉節巫山縣舊籍民為營田、萬州戶有稅者歲糴其穀，皆為民害，詔悉除之。辛未，蠲陝西州軍旱災租賦。<BR><BR> </p><p>　　九月乙巳，詔司天監奏災異據占書以聞。<BR><BR> </p><p>　　冬十月乙卯，太白犯南斗。辛酉，晏殊為樞密副使。<BR><BR> </p><p>　　十一月己卯朔，罷貼射茶法。辛卯，以襄州水蠲民租。晉、絳、陝、解州飢，發粟振之。戊申，王欽若卒。<BR><BR> </p><p>　　十二月癸丑，王曾為門下侍郎、昭文館大學士，張知白同中書門下平章事、集賢殿大學士。乙丑，張旻為樞密使。戊寅，太白晝見。<BR><BR> </p><p>　　是歲，龜茲、甘州、于闐來貢。環慶蕃部嵬逋等內附。補涇原降羌首領潘征為本族軍主。<BR><BR> </p><p>　　四年春正月己亥，命章得象與流內銓同試百司人。庚子，涇原兵破康奴族。<BR><BR> </p><p>　　二月甲寅，詔吏犯贓至流，按察官失舉者，併劾之。庚午，置西界和市場。<BR><BR> </p><p>　　三月甲申，詔轉運使、提點刑獄罷勸農司。己亥，鄜延蕃部首領曹守貴等內附。<BR><BR> </p><p>　　夏四月壬子，詔京東西、河北、淮南平穀價。<BR><BR> </p><p>　　五月己卯，詔禮部貢舉。壬午，詔大辟疑者奏讞，有司毋輒舉駁。戊子，錄繫囚。己亥，詔士有文而行不副者，州郡毋得薦送。<BR><BR> </p><p>　　閏月戊申，減江、淮歲漕米五十萬石。除舒州太湖等九茶場民逋錢十三萬緡。己酉，詔補太廟室長、齋郎。辛亥，復陝西永豐渠以通解鹽。<BR><BR> </p><p>　　六月丁亥，建、劍、邵武等州軍大水，詔賜被災家米二石，溺死者官瘞之。庚寅，大雨震電，京師平地水數尺。辛卯，避正殿，減常膳。丁酉，降天下囚罪一等，徒以下釋之。畿內、京東西、淮南、河北被水民田蠲其租。癸卯，詔官物漂失，主典免償。流徙者，所在撫存之。<BR><BR> </p><p>　　秋七月戊申，御長春殿復常膳。辛未，減兩川歲輸錦綺，易綾紗為絹，以給邊費。壬申，詔諸路轉運使舉所部官通經術者。<BR><BR> </p><p>　　八月丁亥，築泰州捍海堰。己丑，詔施州溪峒首領三年一至京師。<BR><BR> </p><p>　　九月乙卯，詔孫奭、馮元舉京朝官通經術者。庚申，詔禮部貢院，諸科通三經者薦擢之。錄周世宗從孫柴元亨為三班奉職。辛未，廢襄、唐州營田務，以田賦民。<BR><BR> </p><p>　　冬十月甲戌朔，日有食之。壬辰，詔：郎中以上致仕，賜一子官。甲午，昏霧四塞。丙申，奉安真宗御容于鴻慶宮。<BR><BR> </p><p>　　十二月丁丑，發米六十萬斛貸畿內飢。丁亥，帝白太后，欲元日先上太后壽乃受朝，太后不可。王曾奏曰：「陛下以孝奉母儀，太后以謙全國體，請如太后令。」<BR><BR> </p><p>　　五年春正月壬寅朔，初率百官上皇太后壽于會慶殿，遂御天安殿受朝。己未，晏殊罷。戊辰，以夏竦為樞密副使。<BR><BR> </p><p>　　二月癸酉，命呂夷簡、夏竦修先朝國史，王曾提舉。丙子，詔振京東流民。丁丑，西域僧法吉祥等來獻梵書。<BR><BR> </p><p>　　三月戊申，賜禮部奏名進士、諸科及第出身一千七十六人。秦州地震。罷瓊州歲貢瑇瑁、鼊皮、紫貝。<BR><BR> </p><p>　　夏四月壬辰，壽寧觀火。<BR><BR> </p><p>　　五月庚子朔，詔武臣子孫習文藝者，聽奏文資。壬寅，太白晝見。丙午，閱諸班騎射。辛亥，錄繫囚。辛酉，命呂夷簡等詳定編敕。癸亥，楚王元佐薨。是月，京畿旱，磁州蟲食桑。<BR><BR> </p><p>　　六月甲戌，祈雨于玉清昭應宮、開寶寺。丙子，詔決畿內繫囚。丁丑，雨。癸未，罷諸營造之不急者。<BR><BR> </p><p>　　秋七月己亥朔，振秦州水災，賜被溺家錢米。丙辰，發丁夫三萬八千、卒二萬一千、緡錢五十萬塞滑州決河。詔察京東被災縣吏不職者以聞。<BR><BR> </p><p>　　九月庚戌，閱龍衞神勇軍習戰。<BR><BR> </p><p>　　冬十月辛未，罷陝西青苗錢。癸酉，奉安真宗御容于慈孝寺崇真殿。己丑，頒新定五服敕。甲午，同皇太后幸御書院，觀太宗、真宗御書。乙未，詔西川、廣南在官物故者，遣人護送其家屬還鄉，官為給食。丙申，滑州言河平。<BR><BR> </p><p>　　十一月丁酉朔，以陝西旱蝗，減其民租賦。庚子，遣使河北體量安撫。壬寅，復作指南車。辛亥，朝饗景靈宮。壬子，饗太廟。癸丑，祀天地于圜丘，大赦。賀皇太后于會慶殿。丁巳，恭謝玉清昭應宮。<BR><BR> </p><p>　　十二月辛未，加恩百官。甲戌，詔輔臣南郊恩例外，更改一子官。丁亥，詔：百官宗室受賂，冒為親屬奏官者，毋赦。<BR><BR> </p><p>　　是歲，甘州及南平國王李公蘊遣人來貢。京兆府、邢洺州蝗。華州旱，虸蚄蟲食苗。<BR><BR> </p><p>　　六年春正月己酉，罷兩川乾元節歲貢織佛。戊午，罷提點刑獄。<BR><BR> </p><p>　　二月庚辰，大風晝晦。壬午，張知白薨。<BR><BR> </p><p>　　三月丙申朔，日有食之。壬子，以張士遜同中書門下平章事、集賢殿大學士。癸丑，以姜遵為樞密副使。己未，以范雍為樞密副使。壬戌，作西太一宮。<BR><BR> </p><p>　　夏四月戊辰，詔審官、三班院、吏部流內銓、軍頭司各引對所理公事。自帝為皇太子，輔臣參決諸司事于資善堂，至是始還有司。丁丑，貸河北流民復業者種食，復是年租賦。癸未，命官減三司歲調上供物。甲申旦，有星大如斗，自北流至西南，光燭地，有聲如雷。庚寅，下德音，以星變齋居，不視事五日；降畿內囚死罪，流以下釋之；罷諸土木工；振河北流民過京師者。<BR><BR> </p><p>　　五月乙未朔，交阯寇邊。<BR><BR> </p><p>　　六月丙寅，罷戎、瀘諸州穀稅錢。<BR><BR> </p><p>　　秋七月壬子，江寧府、揚真潤州江水溢，壞官民廬舍，遣使安撫振卹。<BR><BR> </p><p>　　八月乙丑，詔免河北水災州軍秋稅。乙亥，河決澶州王楚埽。丙戌，錄唐張九齡後。<BR><BR> </p><p>　　九月己亥，詔：京朝官任內，五人同罪奏舉者，減一任。癸卯，祠西太一宮。甲辰，詔：河北災傷，民質桑土與人者悉歸之，候歲豐償所貸。乙巳，遣使修諸路兵械。<BR><BR> </p><p>　　冬十月甲申，除福州民逋官莊錢十二萬八千緡。<BR><BR> </p><p>　　十一月戊午，京西言穀斗十錢。<BR><BR> </p><p>　　十二月癸亥，祠西太一宮。<BR><BR> </p><p>　　是歲，甘州、三佛齊來貢。<BR><BR> </p><p>　　七年春正月癸卯，曹利用罷。丙辰，降利用為左千牛衞上將軍。<BR><BR> </p><p>　　二月庚申朔，魯宗道卒。甲子，詔：文臣歷邊有材勇、武臣之子有節義者，與換官，三路任使。丙寅，張士遜罷，以呂夷簡同中書門下平章事、集賢殿大學士。丁卯，以夏竦、薛奎參知政事，陳堯佐為樞密副使。癸酉，貶曹利用為崇信軍節度副使，房州安置，未至自殺。乙酉，以河北水災，委轉運使察官吏，不任職者易之。<BR><BR> </p><p>　　閏月癸巳，募民入粟以振河北。戊申，禁京城創造寺觀。壬子，復制舉六科，增高蹈丘園、沉淪草澤、茂才異等科，置書判拔萃科及試武舉。癸酉，置理檢使，以御史中丞為之。<BR><BR> </p><p>　　三月乙丑，詔吏胥受賕毋用蔭。辛巳，詔：契丹飢民，所過給米，分送唐、鄧等州，以閒田處之。癸未，詔百官轉對，極言時政闕失，在外者實封以聞。<BR><BR> </p><p>　　夏四月庚寅，赦天下，免河北被水民租賦。辛卯，南平王李公蘊卒，其子德政遣人來告，以為交阯郡王。<BR><BR> </p><p>　　五月乙未朔，詔禮部貢舉。庚申，詔戒文弊。己巳，頒新令。庚午，詔先朝文武官自刺史、少卿監以上，並錄其後。癸酉，錄繫囚。庚辰，御承明殿，臣僚請對者十九人，日昃乃罷。<BR><BR> </p><p>　　六月壬辰，置益、梓、廣南路轉運判官。丁未，大雷雨，玉清昭應宮災。甲寅，王曾罷。<BR><BR> </p><p>　　秋七月癸亥，以玉清昭應宮災，遣官告諸陵，詔天下不復繕修。乙亥，詔殿直以上毋得換文資。乙酉，罷諸宮觀使。<BR><BR> </p><p>　　八月丁亥朔，日有食之。詔罷天下職田，官收其入，以所直均給之。己丑，以呂夷簡為昭文館大學士。辛卯，夏竦復為樞密副使，陳堯佐、王曙並參知政事。己亥，詔命官犯正入贓，毋使親民。<BR><BR> </p><p>　　冬十月壬寅，閱虎翼武騎卒習戰。丙午，京師地震。詔知州軍歲舉判、司、簿、尉可縣令者一人。<BR><BR> </p><p>　　十一月癸亥，冬至，率百官上皇太后壽于會慶殿，遂御天安殿受朝。庚午，詔天下孤獨疾病者，致醫藥存視。詔：周世宗後，凡經郊祀，錄其子孫一人。<BR><BR> </p><p>　　是歲，河北水。遣使決囚，振貧，瘞溺死者，給其家緡錢，察官吏貪暴不恤民者。龜茲、下溪州黔州蠻來貢。<BR><BR> </p><p>　　八年春正月甲戌，曹瑋卒。辛巳，作會聖宮于西京永安縣。<BR><BR> </p><p>　　二月戊子，詔：五代時官三品以上告身存者，子孫聽用蔭。<BR><BR> </p><p>　　三月壬申，幸後苑，遂宴太清樓。乙亥，禁以財冒士族娶宗室女者。詔河北被水州縣毋稅牛。是月，賜禮部奏名進士、諸科及第出身八百二十二人。<BR><BR> </p><p>　　五月甲寅，賜信州龍虎山張乾曜號澄素先生。丙辰，大雨雹。辛酉，錄繫囚。<BR><BR> </p><p>　　六月癸巳，呂夷簡上新修國史。己亥，詔御史臺獄勿關糾察司。乙巳，親試書判拔萃科及武舉人。<BR><BR> </p><p>　　秋七月丙子，策制舉人。<BR><BR> </p><p>　　八月丙戌，詔詳定鹽法。丁亥，詔近臣宗室觀祖宗御書于龍圖、天章閣，又觀瑞穀于元真殿，遂宴蘂珠殿。戊子，詔流配人道死者，其妻子給食送還鄉里。<BR><BR> </p><p>　　九月癸丑，復置諸路提點刑獄官。丙辰，罷轉對。乙丑，姜遵卒。己巳，以趙稹為樞密副使。<BR><BR> </p><p>　　冬十月壬辰，奉安太祖御容于太平興國寺開先殿。丙申，弛三京、河中府、潁許汝鄭鄆濟衞晉絳虢亳宿等二十八州軍鹽禁。壬寅，置天章閣待制。<BR><BR> </p><p>　　十一月丙寅，朝饗景靈宮。丁卯，饗太廟。戊辰，祀天地于圜丘，大赦。賀皇太后于會慶殿。<BR><BR> </p><p>　　十二月癸未，加恩百官。辛丑，西平王趙德明、交阯王李德政並加賜功臣。<BR><BR> </p><p>　　是歲，高麗、占城、卭部川蠻來貢。<BR><BR> </p><p>　　九年春正月辛亥，詔諸路轉運判官、員外郎以上遇郊聽任子弟。丙辰，長寧節，百官初上皇太后壽于會慶殿。辛未，減畿內民租。<BR><BR> </p><p>　　二月癸巳，詔復郡縣職田。<BR><BR> </p><p>　　三月甲寅，奉安太祖、太宗、真宗御容于會聖宮。<BR><BR> </p><p>　　夏四月戊寅，詔以隴州論平民五人為劫盜抵死，主者雖更赦，並從重罰。乙巳，閱大樂。<BR><BR> </p><p>　　五月乙丑，錄繫囚。<BR><BR> </p><p>　　六月庚辰，宋綬上皇太后儀制。<BR><BR> </p><p>　　秋七月丙午朔，契丹使來告其主隆緒殂，遣使祭奠弔慰，及賀宗真立。<BR><BR> </p><p>　　九月癸亥，祠西太一宮，賜道左耕者茶帛。<BR><BR> </p><p>　　冬十月丙戌，詔公卿大夫勵名節。乙未，詔常參官已授外任，毋得奏舉選人。辛丑，罷益、梓、廣南路轉運判官。<BR><BR> </p><p>　　閏月戊辰，翰林侍讀學士孫奭請老，命知兗州，曲宴太清樓送之。<BR><BR> </p><p>　　十一月丁亥，弛兩川礬禁。己丑，祈雪于會靈觀。丁酉，出知雜御史曹修古，御史郭勸、楊偕，推直官段少連。<BR><BR> </p><p>　　十二月甲寅，詔吏部銓：選人父母年八十以上者，權注近官。辛酉，大風三日。<BR><BR> </p><p>　　是歲，契丹主及其國母遣使來致遺留物及謝弔祭。南平王李德政遣人謝加恩。龜茲、沙州來貢。女真晏端等百八十四人內附。</p>
<div class='pn'><p class='pre'>上一节：<a href='第八章-卷八-原文.html'>第八章-卷八</a></p><p class='next'>下一节：<a href='第十章-卷十-原文.html'>第十章-卷十</a></p></div></body>
</html>
