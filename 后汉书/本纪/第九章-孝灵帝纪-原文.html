<!DOCTYPE html><html><head>    <meta charset="UTF-8">  <meta name="viewport" content="width=device-width, initial-scale=1.0">  <title>后汉书-本纪-第九章-孝灵帝纪-原文</title><style>    a {      text-decoration: none;    }  </style></head></p><p><body><div><div><p><a id='home' href="../../index.html">首页</a></p><p id='list'>后汉书-本纪<a href='../后汉书.html#本纪'>：目录</a></p></div><div class='pn'><p class='pre'>上一节：<a href='第八章-孝桓帝纪-原文.html'>第八章-孝桓帝纪</a></p><p class='next'>下一节：<a href='第十章-孝献帝纪-原文.html'>第十章-孝献帝纪</a></p></div></div><h1>第九章-孝灵帝纪<span style='font-size:small'> 原文</span></h1><p>孝灵皇帝讳宏，肃宗玄孙也。曾祖河间孝王开，祖淑，父苌。世封解渎亭侯，帝袭侯爵。母董夫人。桓帝崩，无子，皇太后与父城门校尉窦武定策禁中，使守光禄大夫刘儵持节，将左右羽林至河间奉迎。</p><p>建宁元年春正月壬午，城门校尉窦武为大将军。己亥，帝到夏门亭，使窦武持节，以王青盖车迎入殿中。庚子，即皇帝位，年十二。改元建宁。以前太尉陈蕃为太傅，与窦武及司徒胡广参录尚书事。</p><p>使护羌校尉段颎讨先零羌。</p><p>二月辛酉，葬孝桓皇帝于宣陵，庙曰威宗。</p><p>庚午，谒高庙。辛未，谒世祖庙。大赦天下。赐民爵及帛各有差。</p><p>段颎大破先零羌于逢义山。</p><p>闰月甲午，追尊皇祖为孝元皇，夫人夏氏为孝元皇后，考为孝仁皇，夫人董氏为慎园贵人。</p><p>夏四月戊辰，大尉周景薨。司空宣酆免，长乐卫尉王畅为司空。</p><p>五月丁未朔，日有食之。诏公卿以下各上封事，及郡国守、相举有道之士各一人；又故刺史、二千石清高有遗惠、为众所归者，皆诣公车。</p><p>太中大夫刘矩为太尉。</p><p>六月，京师雨水。</p><p>秋七月，破羌将军段颎复破先零羌于泾阳。</p><p>八月，司空王畅免，宗正刘宠为司空。</p><p>九月辛亥，中常侍曹节矫诏诛太傅陈蕃、大将军窦武及尚书令尹勋、侍中刘瑜、屯骑校尉冯述，皆夷其族。皇太后迁于南宫。司徒胡广为太傅，隶尚书事。司空刘宠为司徒，大鸿胪许栩为司空。</p><p>冬十月甲辰晦，日有食之。令天下系囚罪未决入缣赎，各有差。</p><p>十一月，太尉刘矩免，太仆沛国闻人袭为太尉。</p><p>十二月，鲜卑及濊貊寇幽、并二州。</p><p>二年春正月丁丑，大赦天下。</p><p>三月乙巳，尊慎园董贵人为孝仁皇后。</p><p>夏四月癸巳，大风，雨雹。诏公卿以下各上封事。</p><p>五月，大尉闻人袭罢，司空许栩免。六月，司徒刘宠为太尉，太常许训为司徒，太仆长沙刘嚣为司空。</p><p>秋七月，破羌将军段颎大破先零羌于射虎塞外谷。东羌悉平。</p><p>九月，江夏蛮叛，州郡讨平之。</p><p>丹阳山越贼围太守陈夤，夤击破之。</p><p>冬十月丁亥，中常侍侯览讽有司奏前司空虞放、太仆杜密、长乐少府李膺、司隶校尉朱宇、颍川太守巴肃、沛相荀昱、河内太守魏朗、山阳太守翟超皆为钩党，下狱，死者百余人，妻子徙边，诸附从者锢及五属。制诏州郡大举钩党，于是天下豪桀及儒学行义者，一切结为党人。</p><p>戊戌晦，日有食之。</p><p>十一月，太尉刘宠免，太仆郭禧为太尉。</p><p>鲜卑寇并州。</p><p>是岁，长乐太仆曹节为车骑将军，百余日罢。</p><p>三年春正月，河内人妇食夫，河南人夫食妇。</p><p>三月丙寅晦，日有食之。</p><p>夏四月，太尉郭禧罢，太中大夫闻人袭为太尉。</p><p>秋七月，司空刘嚣罢。</p><p>八月，大鸿胪桥玄为司空。</p><p>九月，执金吾董宠下狱死。</p><p>冬，济南贼起，攻东平陵。</p><p>郁林乌浒民相率内属。</p><p>四年春正月甲子，帝加元服，大赦天下。赐公卿以下各有差，唯党人不赦。</p><p>二月癸卯，地震，海水溢，河水清。</p><p>三月辛酉朔，日有食之。</p><p>太尉闻人袭免，太仆李咸为太尉。诏公卿至六百石各上封事。大疫，使中谒者巡行致医药。司徒许训免，司空桥玄为司徒。</p><p>夏四月，太常来艳为司空。</p><p>五月，河东地裂，雨雹，山水暴出。</p><p>秋七月，司空来艳免。癸丑，立贵人宋氏为皇后。</p><p>司徒桥玄免。太常宗俱为司空，前司空许栩为司徒。</p><p>冬，鲜卑寇并州。</p><p>熹平元年春三月壬戌，太傅胡广薨。</p><p>夏五月己巳，大赦天下，改元熹平。</p><p>长乐太仆侯览有罪，自杀。</p><p>六月，京师雨水。癸巳，皇太后窦氏崩。</p><p>秋七月甲寅，葬桓思皇后。</p><p>宦官讽司隶校尉段颎捕系太学诸生千余人。</p><p>冬十月，渤海王悝被诬谋反，丁亥，悝及妻子皆自杀。</p><p>十一月，会稽人许生自称&quot;越王&quot;，寇郡县，遣杨州刺史臧旻、丹阳太守陈夤讨破之。</p><p>十二月，司徒许栩罢，大鸿胪袁隗为司徒。鲜卑寇并州。</p><p>是岁，甘陵王恢薨。</p><p>二年春正月，大疫，使使者巡行致医药。丁丑，司空宗俱薨。</p><p>二月壬午，大赦天下。</p><p>以光禄勋杨赐为司空。</p><p>三月，太尉李咸免。</p><p>夏五月，以司隶校尉段颎为太尉。</p><p>沛相师迁坐诬罔国王，下狱死。</p><p>六月，北海地震。东莱、北海海水溢。</p><p>秋七月，司空杨赐免，太常颍川唐珍为司空。</p><p>冬十二月，日南徼外国重译贡献。太尉段颎罢。鲜卑寇幽、并二州。癸酉晦，日有食之。</p><p>三年春正月，夫馀国遣使贡献。</p><p>二月己巳，大赦天下。</p><p>太常陈耽为太尉。</p><p>三月，中山王畅薨，无子，国除。</p><p>夏六月，封河间王利子康为济南王，奉孝仁皇祀。</p><p>秋，洛水溢。</p><p>冬十月癸丑，令天下系囚罪未决，入缣赎。</p><p>十一月，杨州刺史臧旻率丹阳太守陈寅，大破许生于会稽，斩之。任城王博薨。</p><p>十二月，鲜卑寇北地，北地太守夏育追击破之。鲜卑又寇并州。</p><p>司空唐珍罢，永乐少府许训为司空。</p><p>四年春三月，诏诸儒正《五经》文字，刻石立于太学门外。</p><p>封河间王建子佗为任城王。</p><p>夏四月，郡国七大水。</p><p>五月丁卯，大赦天下。</p><p>延陵园灾，遣使者持节告祠延陵。</p><p>鲜卑寇幽州。</p><p>六月，弘农、三辅螟。</p><p>遣守宫令之盐监，穿渠为民兴利。令郡国遇灾者，减田租之半；其伤害十四以上，勿收责。</p><p>冬十月丁巳，令天下系囚罪未决，入缣赎。</p><p>拜冲帝母虞美人为宪园贵人，质帝母陈夫人为勃海孝王妃。</p><p>改平准为中准，使宦者为令，列于内署。自是诸署悉以阉人为丞、令。</p><p>五年夏四月癸亥，大赦天下。</p><p>益州郡夷叛，太守李颙讨平之。复崇高山名为嵩高山。大雩。使侍御史行诏狱亭部，理冤枉，原轻系，休囚徒。</p><p>五月，太尉陈耽罢，司空许训为太尉。</p><p>闰月，永昌太守曹鸾坐讼党人，弃市。诏党人门生、故吏、父兄、子弟在位者，皆免官禁锢。</p><p>六月壬戌，太常南阳刘逸为司空。</p><p>秋七月，太尉许训罢，光禄勋刘宽为太尉。</p><p>冬十月壬午，御殿后槐树自拔倒竖。</p><p>司徒袁隗罢。十一月丙戌，光禄大夫杨赐为司徒。</p><p>十二月，甘陵王定薨。</p><p>试太学生年六十以上百余人，除郎中、太子舍人至王家郎、郡国文学吏。</p><p>是岁，鲜卑寇幽州。沛国言黄龙见谯。</p><p>六年春正月辛丑，大赦天下。</p><p>二月，南宫平城门及武库东垣屋自坏。</p><p>夏四月，大旱，七州蝗。</p><p>鲜卑寇三边。市贾民为宣陵孝子者数十人，皆除太子舍人。</p><p>秋七月，司空刘逸免，卫尉陈球为司空。</p><p>八月，遣破鲜卑中郎将田晏出云中，使匈奴中郎将臧旻与南单于出雁门，护乌桓校尉夏育出高柳，并伐鲜卑，晏等大败。</p><p>冬十月癸丑朔，日有食之。</p><p>太尉刘宽免。</p><p>帝临辟雍。</p><p>辛丑，京师地震。辛亥，令天下系囚罪未决，入缣赎。</p><p>十一月，司空陈球免。</p><p>十二月甲寅，太常河南孟〈有彧〉为太尉。庚辰，司徒杨赐免。太常陈耽为司空。</p><p>鲜卑寇辽西。</p><p>永安太仆王旻下狱死。</p><p>光和五年春正月，合浦、交阯乌浒蛮叛，招引九真、日南民攻没郡县。太尉孟〈有彧〉罢。</p><p>二月辛亥朔，日有食之。癸丑，光禄勋陈国袁滂为司徒。己未，地震。</p><p>始置鸿都门学生。</p><p>三月辛丑，大赦天下，改元光和。</p><p>太常常山张颢为太尉。</p><p>夏四月丙辰，地震。</p><p>侍中寺雌鸡化为雄。</p><p>司空陈耽免，太常来艳为司空。</p><p>五月壬午，有白衣人入德阳殿门，亡去不获。</p><p>六月丁丑，有黑气堕所御温德殿庭中。</p><p>秋七月壬子，青虹见御坐玉堂后殿庭中。</p><p>八月，有星孛于天市。</p><p>九月，太尉张颢罢，太常陈球为太尉。司空来艳薨。</p><p>冬十月，屯骑校尉袁逢为司空。</p><p>皇后宋氏废，后父执金吾酆下狱死。丙子晦，日有食之。</p><p>十一月，太尉陈球免。</p><p>十二月丁巳，光禄大夫桥玄为太尉。</p><p>是岁，鲜卑寇酒泉。京师马生人。初开西邸卖官，自关内侯、虎贲、羽林，入钱各有差。私令左右卖公卿，公千万，卿五百万。</p><p>二年春，大疫，使常侍、中谒者巡行致医药。</p><p>三月，司徒袁滂免，大鸿胪刘郃为司徒。乙丑，太尉桥玄罢，太中大夫段颎为太尉。</p><p>京兆地震。司空袁逢罢，太常张济为司空。</p><p>夏四月甲戌朔，日有食之。辛巳，中常侍王甫及太尉段颎并下狱死。丁酉，大赦天下，诸党人禁锢小功以下皆除之。</p><p>东平王端薨。</p><p>五月，卫尉刘宽为太尉。</p><p>秋七月，使匈奴中郎将张脩有罪，下狱死。</p><p>冬十月甲申，司徒刘郃、永乐少府陈球、卫尉阳球、步兵校尉刘纳谋诛宦者，事泄，皆下狱死。</p><p>巴郡板楯蛮叛，遣御史中丞萧瑗督益州刺史讨之，不克。</p><p>十二月，光禄勋杨赐为司徒。鲜卑寇幽、并二州。</p><p>是岁，河间王利薨。洛阳女子生儿，两头四臂。</p><p>三年春正月癸酉，大赦天下。</p><p>二月，公府驻驾庑自坏。</p><p>三月，梁王元薨。</p><p>夏四月，江夏蛮叛。</p><p>六月，诏公卿举能通《古文尚书》、《毛诗》、《左氏》、《穀梁春秋》各一人，悉除议郎。</p><p>秋，表是地震，涌水出。</p><p>八月，令系囚罪未决，入缣赎，各有差。</p><p>冬闰月，有星孛于狼、弧。鲜卑寇幽、并二州。</p><p>十二月己巳，立贵人何氏为皇后。</p><p>是岁，作毕圭、灵昆苑。</p><p>四年春正月，初置騄骥厩丞，领受郡国调马。豪右辜榷，马一匹至二百万。</p><p>二月，郡国上芝英草。夏四月庚子，大赦天下。</p><p>交阯刺史朱俊讨交阯、合浦乌浒蛮，破之。</p><p>六月庚辰，雨雹。秋七月，河南言凤皇见新城，群鸟随之；赐新城令及三老、力田帛，各有差。九月庚寅朔，日有食之。</p><p>太尉刘宽免，卫尉许〈有彧〉为太尉。</p><p>闰月辛酉，北宫东掖庭永巷署灾。</p><p>司徒杨赐罢。冬十月，太常陈耽为司徒。</p><p>鲜卑寇幽、并二州。</p><p>是岁，帝作列肆于后宫，使诸采女贩卖，更相盗窃争斗。帝著商估服，饮宴为乐。又于西园弄狗，著进贤冠，带绶。又驾四驴，帝躬自操辔，驱驰周旋，京师转相放效。</p><p>五年春正月辛未，大赦天下。</p><p>二月，大疫。</p><p>三月，司徒陈耽免。</p><p>夏四月，旱。太常袁隗为司徒。</p><p>五月庚申，永乐宫署灾。</p><p>秋七月，有星孛于太微。巴郡板楯蛮诣太守曹谦降。癸酉，令系囚罪未决，入缣赎。</p><p>八月，起四百尺观于阿亭道。</p><p>冬十月，太尉许〈有彧〉罢，太常杨赐为太尉。</p><p>校猎上林苑，历函谷关，遂巡狩于广成苑。十二月，还，幸太学。</p><p>六年春正月，日南徼外国重译贡献。</p><p>二月，复长陵县，比丰、沛。</p><p>三月辛未，大赦天下。</p><p>夏，大旱。</p><p>秋，金城河水溢。五原山岸崩。</p><p>始置圃囿署，以宦者为令。</p><p>冬，东海、东莱、琅邪井中冰厚尺余。</p><p>大有年。</p><p>中平元年春二月，巨鹿人张角自称&quot;黄天&quot;，其部帅有三十六方，皆著黄巾，同日反叛。安平、甘陵人各执其王以应之。</p><p>三月戊申，以河南尹何进为大将军，将兵屯都亭。置八关都尉官。壬子，大赦天下党人，还诸徙者，唯张角不赦。诏公卿出马、弩，举列将子孙及吏民有明战阵之略者，诣公车。遣北中郎将卢植讨张角，左中郎将皇甫嵩、右中郎将朱俊讨颍川黄巾。庚子，南阳黄巾张曼成攻杀郡守褚贡。</p><p>夏四月，太尉杨赐免，太仆弘农邓盛为太尉。司空张济罢，大司农张温为司空。朱俊为黄巾波才所败。侍中向栩、张钧坐言宦者，下狱死。汝南黄巾败太守赵谦于邵陵。广阳黄巾杀幽州刺史郭勋及太守刘卫。</p><p>五月，皇甫嵩、朱俊复与波才等战于长社，大破之。</p><p>六月，南阳太守秦颉击张曼成，斩之。交阯屯兵执刺史及合浦太守来达，自称&quot;柱天将军&quot;，遣交阯刺史贾琮讨平之。皇甫嵩、朱俊大破汝南黄巾于西华。诏嵩讨东郡，朱俊讨南阳。卢植破黄巾，围张角于广宗。宦官诬奏植，抵罪。遣中郎将董卓攻张角，不克。</p><p>洛阳女子生儿，两头共身。</p><p>秋七月，巴郡妖巫张脩反，寇郡县。河南尹徐灌下狱死。</p><p>八月，皇甫嵩与黄巾战于仓亭，获其帅。乙巳，诏皇甫嵩北讨张角。</p><p>九月，安平王续有罪诛，国除。</p><p>冬十月，皇甫嵩与黄巾贼战于广宗，获张角弟梁。角先死，乃戮其尸。以皇甫嵩为左车骑将军。</p><p>十一月，皇甫嵩又破黄巾于下曲阳，斩张角弟宝。湟中义从胡北宫伯玉与先零羌叛，以金城人边章、韩遂为军帅，攻杀护羌校尉伶征、金城太守陈懿。癸巳，朱俊拔宛城，斩黄巾别帅孙夏。诏减太官珍羞，御食一肉；厩马非郊祭之用，悉出给军。</p><p>十二月己巳，大赦天下，改元中平。</p><p>是岁，下邳王意薨，无子，国除。郡国生异草，备龙蛇鸟兽之形。</p><p>二年春正月，大疫。</p><p>琅邪王据薨。</p><p>二月己酉，南宫大灾，火半月乃灭。癸亥，广阳门外屋自坏。</p><p>税天下田，亩十钱。黑山贼张牛角等十余辈并起，所在寇钞。</p><p>司徒袁隗免。三月，廷尉崔烈为司徒。北宫伯玉等寇三辅，遣左车骑将军皇甫嵩讨之，不克。</p><p>夏四月庚戌，大风，雨雹。</p><p>五月，太尉邓盛罢，太仆河内张延为太尉。</p><p>秋七月，三辅螟。左车骑将军皇甫嵩免。</p><p>八月，以司空张温为车骑将军，讨北宫伯玉。</p><p>九月，特进杨赐为司空。</p><p>冬十月庚寅，司空杨赐薨，光禄大夫许相为司空。</p><p>前司徒陈耽、谏议大夫刘陶坐直言，下狱死。</p><p>十一月，张温破北宫伯玉于美阳，因遣荡寇将军周慎追击之，围榆中；又遣中郎将董卓讨先零羌。慎、卓并不克。鲜卑寇幽、并二州。</p><p>是岁，造万金堂于西园。洛阳民生儿，两头四臂。</p><p>三年春二月，江夏兵赵慈反，杀南阳太守秦颉。</p><p>庚戌，大赦天下。</p><p>大尉张延罢。车骑将军张温为太尉，中常侍赵忠为车骑将军。</p><p>复修玉堂殿，铸铜人四，黄钟四，及天禄、虾蟆，又铸四出文钱。</p><p>五月壬辰晦，日有食之。</p><p>六月，荆州刺史王敏讨赵慈，斩之。车骑将军赵忠罢。</p><p>秋八月，怀陵上有雀万数，悲鸣，因斗相杀。</p><p>冬十月，武陵蛮叛，寇郡界，郡兵讨破之。前太尉张延为宦人所谮，下狱死。</p><p>十二月，鲜卑寇幽、并二州。</p><p>四年春正月己卯，大赦天下。</p><p>二月，荥阳贼杀中牟令。己亥，南宫内殿罘罳自坏。</p><p>三月，河南尹何苗讨荥阳贼，破之，拜苗为车骑将军。</p><p>夏四月，凉州刺史耿鄙讨金城贼韩遂，鄙兵大败，遂寇汉阳，汉阳太守傅燮战没。扶风人马腾、汉阳人王国并叛，寇三辅。太尉张温免，司徒崔烈为太尉。</p><p>五月，司空许相为司徒，光禄勋沛国丁宫为司空。</p><p>六月，洛阳民生男，两头共身。</p><p>渔阳人张纯与同郡张举举兵叛，攻杀右北平太守刘政、辽东太守杨终、护乌桓校尉公綦稠等。举自称天子，寇幽、冀二州。</p><p>秋九月丁酉，令天下系囚罪未决，入缣赎。</p><p>冬十月，零陵人观鹄自称&quot;平天将军&quot;，寇桂阳，长沙太守孙坚击斩之。</p><p>十一月，太尉崔烈罢，大司农曹嵩为太尉。</p><p>十二月，休屠各胡叛。</p><p>是岁，卖关内侯，假金印紫绶，传世，入钱五百万。</p><p>五年春正月，休屠各胡寇西河，杀郡守邢纪。丁酉，大赦天下。</p><p>二月，有星孛于紫宫。黄巾余贼郭太等起于西河白波谷，寇太原、河东。</p><p>三月，休屠各胡攻杀并州刺史张懿，遂与南匈奴左部胡合，杀其单于。</p><p>夏四月，汝南葛陂黄巾攻没郡县。太尉曹嵩罢。</p><p>五月，永乐少府樊陵为太尉。</p><p>六月丙寅，大风。</p><p>太尉樊陵罢。</p><p>益州黄巾马相攻杀刺史郗俭，自称天子，又寇巴郡，杀郡守赵部，益州从事贾龙击相，斩之。郡国七大水。</p><p>秋七月，射声校尉马日磾为太尉。</p><p>八月，初置西园八校尉。司徒许相罢，司空丁宫为司徒。光禄勋南阳刘弘为司空。卫尉董重为票骑将军。</p><p>九月，南单于叛，与白波贼寇河东。遣中郎将孟益率骑都尉公孙瓒讨渔阳贼张纯等。</p><p>冬十月，青、徐黄巾复起，寇郡县。甲子，帝自称&quot;无上将军&quot;，燿兵于平乐观。</p><p>十一月，凉州贼王国围陈仓，右将军皇甫嵩救之。</p><p>遣下军校尉鲍鸿讨葛陂黄巾。巴郡板楯蛮叛，遣上军别部司马赵瑾讨平之。公孙瓒与张纯战于石门，大破之。</p><p>是岁，改刺史，新置牧。</p><p>六年春二月，左将军皇甫嵩大破王国于陈仓。</p><p>三月，幽州牧刘虞购斩渔阳贼张纯。下军校尉鲍鸿下狱死。</p><p>夏四月丙午朔，日有食之。太尉马日磾免，幽州牧刘虞为太尉。丙辰，帝崩于南宫嘉德殿，年三十四。戊午，皇子辩即皇帝位，年十七。尊皇后曰皇太后，太后临朝。大赦天下，改元为光熹。封皇弟协为渤海王。后将军袁隗为太傅，与大将军何进参录尚书事。上军校尉蹇硕下狱死。</p><p>五月辛巳，票骑将军董重下狱死。</p><p>六月辛亥，孝仁皇后董氏崩。辛酉，葬孝灵皇帝于文陵。</p><p>雨水。</p><p>秋七月，甘陵王忠薨。庚寅，孝仁皇后归葬河间慎陵。</p><p>徙渤海王协为陈留王。司徒丁宫罢。</p><p>八月戊辰，中常侍张让、段珪杀大将军何进，于是虎贲中郎将袁术烧东西宫，攻诸宦者。庚午，张让、段珪等劫少帝及陈留王幸北宫德阳殿。何进部曲将吴匡与车骑将军何苗战于朱雀阙下，苗败，斩之。辛末，司隶校尉袁绍勒后收伪司隶校尉樊陵、河南尹许相及诸阉人，无少长皆斩之。让、珪等复劫少帝、陈留王走小平津。尚书卢植追让、珪等，斩数人，其余投河而死。帝与陈留王协夜步逐荧光行数里，得民家露车，共乘之。辛未，还宫。大赦天下，改光熹为昭宁。</p><p>并州牧董卓杀执金吾丁原。司空刘弘免，董卓自为司空。</p><p>九月甲戌，董卓废帝为弘农王。</p><p>自六月雨，至于是月。</p><p>论曰：《秦本纪》说赵高谲二世，指鹿为马，而赵忠、张让亦绐灵帝不得登高临观，故知亡敝者同其致矣。然则灵帝之为灵也优哉！</p><p>赞曰：灵帝负乘，委体宦孽。征亡备兆，《小雅》尽缺。麋鹿霜露，遂栖宫卫。</p><div class='pn'><p class='pre'>上一节：<a href='第八章-孝桓帝纪-原文.html'>第八章-孝桓帝纪</a></p><p class='next'>下一节：<a href='第十章-孝献帝纪-原文.html'>第十章-孝献帝纪</a></p></div></body></html>