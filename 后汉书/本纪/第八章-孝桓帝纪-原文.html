<!DOCTYPE html><html><head>    <meta charset="UTF-8">  <meta name="viewport" content="width=device-width, initial-scale=1.0">  <title>后汉书-本纪-第八章-孝桓帝纪-原文</title><style>    a {      text-decoration: none;    }  </style></head></p><p><body><div><div><p><a id='home' href="../../index.html">首页</a></p><p id='list'>后汉书-本纪<a href='../后汉书.html#本纪'>：目录</a></p></div><div class='pn'><p class='pre'>上一节：<a href='第七章-孝顺孝冲孝质帝纪-原文.html'>第七章-孝顺孝冲孝质帝纪</a></p><p class='next'>下一节：<a href='第九章-孝灵帝纪-原文.html'>第九章-孝灵帝纪</a></p></div></div><h1>第八章-孝桓帝纪<span style='font-size:small'> 原文</span></h1><p>孝桓皇帝讳志，肃宗曾孙也。祖父河间孝王开，父蠡吾侯翼，母匽氏。翼卒，帝袭爵为侯。</p><p>本初元年，梁太后征帝到夏门亭，将妻以女弟。会质帝崩，太后遂与兄大将军冀定策禁中，闰月庚寅，使冀持节，以王青盖车迎帝入南宫，其日即皇帝位，时年十五。太后犹临朝政。</p><p>秋七月乙卯，葬孝质皇帝于静陵。</p><p>齐王喜薨。</p><p>辛巳，谒高庙、光武庙。丙戌，诏曰：&quot;孝廉、廉吏皆当典城牧民，禁奸举善，兴化之本，恒必由之。诏书连下，分明恳恻，而在所玩习，遂至怠慢，选举乖错，害及元元。顷虽颇绳正，犹未惩改。方今淮夷未殓，军师屡出，百姓疲悴，困于征发。庶望群吏，惠我劳民，蠲涤贪秽，以祈休详。其令秩满百石，十岁以上，有殊才异行，乃得参选。臧吏子孙，不得察举。杜绝邪伪请托之原。令廉白守道者得信其操。各明守所司，将观厥后。&quot;</p><p>九月戊戌，追尊皇祖河间孝王曰孝穆皇，夫人赵氏曰孝穆皇后，皇考蠡吾侯曰孝崇皇。冬十月甲午，尊皇母匽氏为孝崇博园贵人。</p><p>建和元年春正月辛亥朔，日有食之。诏三公、九卿、校尉各言得失。戊午，大赦天下。赐史更劳一岁；男子爵，人二级，为父后及三老、孝悌、力田人三级；鳏、寡、孤、独、笃癃、贫不能自存者粟，人五斛；贞妇帛，人三匹。灾害所伤什四以上，勿收田租；其不满者，以实除之。</p><p>二月，荆、扬二州人多饿死，遣四府掾分行赈给。</p><p>沛国言黄龙见谯。</p><p>夏四月庚寅，京师地震。诏大将军、公、卿、校尉举贤良方正、能直言极谏者各一人。又命列侯、将、大夫、御史、谒者、千石、六百石、博士、议郎、郎官各上封事，指陈得失。又诏大将军、公、卿、郡、国举至孝笃行之士各一人。壬辰，诏州郡不得迫胁驱逐长吏。长吏臧满三十万而不纠举者，刺史、二千石以纵避为罪。若有擅相假印绶者，与杀人同弃市论。丙午，诏郡国系囚减死罪一等，勿笞。唯谋反大逆，不用此书。又诏曰：&quot;比起陵茔，弥历时节，力役既广，徒隶尤勤。顷雨泽不沾，密云复散，倘或在兹。其令徒作陵者减刑各六月。&quot;</p><p>是月，立阜陵王代兄勃遒亭侯便为阜陵王。</p><p>郡国六地裂，水涌井溢。芝草生中黄藏府。</p><p>六月，太尉胡广罢，大司农杜乔为太尉。</p><p>秋七月，勃海王鸿薨，立帝弟蠡吾侯悝为勃海王。</p><p>八月乙未，立皇后梁氏。</p><p>九月丁卯，京师地震。</p><p>太尉杜乔免。</p><p>冬十月，司徒赵戒为太尉，司空袁汤为司徒，前太尉胡广为司空。</p><p>十一月，济阴言有五色大鸟见于己氏。戊午，减天下死罪一等，戍边。</p><p>清河刘文反，杀国相射暠，欲立清河王蒜为天子；事觉伏诛。蒜坐贬为尉氏候，徙桂阳，自杀。前太尉李固、杜乔皆下狱死。陈留盗贼李坚自称皇帝，伏诛。</p><p>二年春正月甲子，皇帝加元服。庚午，大赦天下。赐河间、勃海二王黄金各百斤，彭城诸国王各五十斤；公主、大将军、三公、特进、侯、中二千石、二千石、将、大夫、郎吏、从官、四姓及梁、邓小侯、诸夫人以下帛，各有差。年八十以上赐米、酒、肉，九十以上加帛二匹，绵三斤。</p><p>三月戊辰，帝从皇太后幸大将军梁冀府。</p><p>白马羌寇广汉属国，杀长吏，益州刺史率板楯蛮讨破之。</p><p>夏四月丙子，封帝弟硕为平原王，奉孝崇皇祀。尊孝崇皇夫人马氏为孝崇园贵人。</p><p>嘉禾生大司农帑藏。</p><p>五月癸丑，北宫掖廷中德阳殿及左掖门火，车驾移幸南宫。</p><p>六月，改清河为甘陵，立安平王得子经侯理为甘陵王。</p><p>秋七月，京师大水。河东言木连理。</p><p>冬十月，长平陈景自号&quot;黄帝子&quot;，署置官属，又南顿管伯亦称&quot;真人&quot;，并图举兵，悉伏诛。</p><p>三年春三月甲申，彭城王定薨。</p><p>夏四月丁卯晦，日有食之。</p><p>五月乙亥，诏曰：&quot;盖闻天生蒸民，不能相理，为之立君，使司牧之。君道得于下，则休祥著乎上；庶事失其序，则咎征见乎象。间者，日食毁缺，阳光晦暗，朕祗惧潜思，匪遑启处。传不云乎：'日食修德，月食修刑。'昔孝章帝愍前世禁徙，故建初之元，并蒙恩泽，流徙者使还故郡，没入者免为庶民。先皇德政，可不务乎！其自永建元年迄乎今岁，凡诸妖恶，支亲从坐，及吏民减死徙边者，悉归本郡；唯没入者不从此令。&quot;</p><p>六月庚子，诏大将军、三公、特进、侯，其与卿、校尉举贤良方正、能直言极谏之士各一人。乙卯，震宪陵寝屋。</p><p>秋七月庚申，廉县雨肉。</p><p>八月乙丑，有星孛于天市。京师大水。</p><p>九月己卯，地震。庚寅，地又震。诏死罪以下及亡命者赎，各有差。郡国五山崩。</p><p>冬十月，太尉赵戒免。司徒袁汤为太尉，大司农河内张歆为司徒。</p><p>十一月甲申，诏曰：&quot;朕摄政失中，灾眚连仍，三光不明，阴阳错序。监寐寤叹，疢如疾首。今京师厮舍，死者相枕，郡县阡陌，处处有之，甚违周文掩胔之义。其有家属而贫无以葬者，给直，人三千，丧主布三匹；若无亲属，可于官壖地葬之，表识姓名，为设祠祭。又徙在作部，疾病致医药，死亡厚埋藏。民有不能自振及流移者，禀谷如科。州郡检察，务崇恩施，以康我民。&quot;</p><p>和平元年春正月甲子，大赦天下，改元和平。</p><p>乙丑，诏曰：&quot;曩者遭家不造，先帝早世。永惟大宗之重，深思嗣续之福，询谋台辅，稽之兆占。既建明哲，克定统业，天人协和，万国咸宁。元服已加，将即委付，而四方盗窃，颇有未静，故假延临政，以须安谧。幸赖股肱御侮之助，残丑消荡，民和年稔，普天率土，遐迩洽同。远览'复子明辟'之义，近慕先姑归授之法，及今令辰，皇帝称制。群公卿士，虔恭尔位，勠力一意，勉同断金。'展也大成'，则所望矣。&quot;</p><p>二月，扶风妖贼裴优自称皇帝，伏诛。甲寅，皇太后梁氏崩。</p><p>三月，车驾徙幸北宫。甲午，葬顺烈皇后。</p><p>夏五月庚辰，尊博园匽贵人曰孝崇皇后。</p><p>秋七月，梓潼山崩。</p><p>冬十一月辛巳，减天下死罪一等，徙边戍。</p><p>元嘉元年春正月，京师疾疫，使光禄大夫将医药案行。癸酉，大赦天下，改元元嘉。</p><p>二月，九江、庐江大疫。甲午，河间王建薨。</p><p>夏四月己丑，安平王得薨。</p><p>京师旱。任城、梁国饥，民相食。</p><p>司徒张歆罢，光禄勋吴雄为司徒。</p><p>秋七月，武陵蛮叛。</p><p>冬十月，司空胡广罢。</p><p>十一月辛巳，京师地震。</p><p>闰月庚午，任城王崇薨。太常黄琼为司空。</p><p>二年春正月，西域长史王敬为于窴国所杀。丙辰，京师地震。</p><p>夏四月甲寅，孝崇皇后匽氏崩。庚午，常山王豹薨。</p><p>五月辛卯，葬孝崇皇后于博陵。</p><p>秋七月庚辰，日有食之。</p><p>八月，济阴言黄龙见句阳，金城言黄龙见允街。</p><p>冬十月乙亥，京师地震。</p><p>十一月，司空黄琼免。</p><p>十二月，特进赵戒为司空。</p><p>右北平太守和旻坐臧，下狱死。</p><p>永兴元年春二月，张掖言白鹿见。</p><p>三月丁亥，幸鸿池。</p><p>夏五月丙申，大赦天下，改元永兴。丁酉，济南王广薨，无子，国除。</p><p>秋七月，郡国三十二蝗。河水溢。百姓饥穷，流冗道路，至有数十万户，冀州尤甚。诏在所赈给乏绝，安慰居业。</p><p>冬十月，太尉袁汤免，太常胡广为太尉。司徒吴雄罢，司空赵戒免；以太仆黄琼为司徒，光禄勋房植为司空。</p><p>十一月丁丑，诏减天下死罪一等，徙边戍。</p><p>是岁，武陵太守应奉招诱叛蛮，降之。</p><p>二年春正月甲午，大赦天下。</p><p>二月辛丑，初听刺史、二千石行三年丧服。癸卯，京师地震，诏公、卿、校尉举贤良方正、能直言极谏者各一人。诏曰：&quot;比者星辰谬越，坤灵震动，灾异之降，必不空发。敕己修政，庶望有补。其舆服制度有逾侈长饰者，皆宜损省。郡县务存俭约，申明旧令，如永平故事。&quot;</p><p>六月，彭城泗水增长逆流。诏司隶校尉、部刺史曰：&quot;蝗灾为害，水变仍至，五谷不登，人无宿储。其令所伤郡国种芜菁以助人食。&quot;</p><p>京师蝗。东海朐山崩。</p><p>九月丁卯朔，日有食之。诏曰：&quot;朝政失中，云汉作旱，川灵涌水，蝗螽孽蔓，残我百谷，太阳亏光，饥馑荐臻。其不被害郡县，当为饥馁者储。天下一家，趣不糜烂，则为国宝。其禁郡、国不得卖酒，祠祀裁足。&quot;</p><p>太尉胡广免，司徒黄琼为太尉。</p><p>闰月，光禄勋尹颂为司徒。</p><p>减天下死罪一等，徙边戍。蜀郡李伯诈称宗室，当立为&quot;太初皇帝&quot;，伏诛。</p><p>冬十一月甲辰，校猎上林苑，遂至函谷关，赐所过道傍年九十以上钱，各有差。</p><p>太山、琅邪贼公孙举等反叛，杀长吏。</p><p>永寿元年春正月戊申，大赦天下，改元永寿。</p><p>二月，司隶、冀州饥，人相食。敕州郡赈给贫弱。若王侯吏民有积谷者，一切貣十分之三，以助禀贷；其百姓吏民者，以见钱雇直。王侯须新租乃偿。</p><p>夏四月，白乌见齐国。</p><p>六月，洛水溢，坏鸿德苑。南阳大水。司空房植免，太常韩縯为司空。</p><p>诏太山、琅琊遇贼者，勿收租、赋，复更、算三年。又诏被水死流失尸骸者，令郡县钩求收葬；及所唐突压溺物故，七岁以上赐钱，人二千。坏败庐舍，亡失谷食，尤贫者禀，人二斛。&quot;</p><p>巴郡、益州郡山崩。</p><p>秋七月，初置太山、琅邪都尉官。</p><p>南匈奴左薁鞬台耆、且渠伯德等叛，寇美稷，安定属国都尉张奂讨除之。</p><p>二年春正月，初听中官得行三年服。</p><p>二月甲申，东海王臻薨。</p><p>三月，蜀郡属国夷叛。</p><p>秋七月，鲜卑寇云中。太山贼公孙举等寇青、兖、徐二州，遣中郎将段颎讨，破斩之。</p><p>冬十一月，置太官右监丞官。</p><p>十二月，京师地震。</p><p>三年春正月己未，大赦天下。</p><p>夏四月，九真蛮夷叛，太守皃式讨之，战殁；遣九真都尉魏朗击破之。复屯据日南。</p><p>闰月庚辰晦，日有食之。</p><p>六月，初以小黄门为守宫令，置冗从右仆射官。</p><p>京师蝗。秋七月，河东地裂。</p><p>冬十一月，司徒尹颂薨。</p><p>长沙蛮叛，寇益阳。</p><p>司空韩縯为司徒，太常北海孙朗为司空。</p><p>延熹元年春三月己酉，初置鸿德苑令。</p><p>夏五月己酉，大会公卿以下，赏赐各有差。</p><p>甲戌晦，日有食之。京师蝗。</p><p>六月戊寅，大赦天下，改元延熹。丙戌，分中山置博陵郡，以奉孝崇皇园陵。大雩。</p><p>秋七月己巳，云阳地裂。甲子，太尉黄琼免，太常胡广为太尉。</p><p>冬十月，校猎广成，遂幸上林苑。</p><p>十二月，鲜卑寇边，使匈奴中郎将张奂率南单于击破之。</p><p>二年春二月，鲜卑寇雁门。己亥，阜陵王便薨。</p><p>蜀郡夷寇蚕陵，杀县令。</p><p>三月，复断刺史、二千石行三年丧。</p><p>夏，京师雨水。</p><p>六月，鲜卑寇辽东。</p><p>秋七月，初造显阳苑，置丞。丙午，皇后梁氏崩。乙丑，葬懿献皇后于懿陵。</p><p>大将军梁冀谋为乱。八月丁丑，帝御前殿，诏司隶校尉张彪将兵围冀第，收大将军印绶，冀与妻皆自杀。卫尉梁淑、河南尹梁胤、屯骑校尉梁让、越骑校尉梁忠、长大校尉梁戟等，及中外宗亲数十人，皆伏诛。太尉胡广坐免。司徒韩縯、司空孙朗下狱。</p><p>壬午，立皇后邓氏，追废懿陵为贵人冢。诏曰：&quot;梁冀奸暴，浊乱王室。孝质皇帝聪敏早茂，冀心怀忌畏，私行杀毒。永乐太后亲尊莫二，冀又遏绝，禁还京师，使朕离母子之爱，隔顾复之恩。祸害深大，罪衅日滋。赖宗庙之灵，及中常侍单超、徐璜、具瑗、左悺、唐衡、尚书令尹勋等激愤建策，内外协同，漏刻之间，桀逆枭夷。斯诚社稷之佑，臣下之力，宜班庆赏，以酬忠勋。其封超等五人为县侯，勋等七人为亭侯。&quot;于是旧故恩私，多受封爵。</p><p>大司农黄琼为太尉，光禄大夫中山祝恬为司徒，大鸿胪梁国盛允为司空。初置秘书监官。</p><p>冬十月壬申，行幸长安。乙酉，幸未中宫。甲午，祠高庙。</p><p>十一月庚子，遂有事十一陵。壬寅，中常侍单超为车骑将军。</p><p>十二月己巳，至自长安，赐长安民粟人十斛，园陵人五斛，行所过县三斛。</p><p>烧当等八种羌叛，寇陇右，护羌校尉段颎追击于罗亭，破之。</p><p>天竺国来献。</p><p>三年春正月丙申，大赦天下。丙午，车骑将军单超薨。</p><p>闰月，烧何羌叛，寇张掖，护羌校尉段颎追击于积石，大破之。白马令李云坐直谏，下狱死。</p><p>夏四月，上郡言甘露降。</p><p>五月甲戌，汉中山崩。</p><p>六月辛丑，司徒祝恬薨。</p><p>秋七月，司空盛允为司徒，太常虞放为司空。</p><p>长沙蛮寇郡界。</p><p>九月，太山、琅邪贼劳丙等复叛，寇掠百姓。遣御史中丞赵某持节督州郡讨之。丁亥，诏无事之官权绝奉，丰年如故。</p><p>冬十一月，日南蛮贼率众诣郡降。勒姐羌围允街，段颎击破之。</p><p>太山贼叔孙无忌攻杀都尉侯章。十二月，遣中郎将宗资讨破之。</p><p>武陵蛮寇江陵，车骑将军冯绲讨，皆降散。荆州刺史度尚讨长沙蛮，平之。</p><p>四年春正月辛酉，南宫嘉德殿火。戊子，丙署火。大疫。</p><p>二月壬辰，武库火。</p><p>司徒盛允免，大司农种暠为司徒。</p><p>三月，省冗从右仆射官。太尉黄琼免。</p><p>夏四月，太常刘矩为太尉。甲寅，封河间王开子博为任城王。</p><p>五月辛酉，有星孛于心。丁卯，原陵长寿门火。己卯，京师雨雹。六月，京兆、扶风及凉州地震。庚子，岱山及博尤来山并穨裂。己酉，大赦天下。</p><p>司空虞放免，前太尉黄琼为司空。</p><p>犍为属国夷寇钞百姓，益州刺史山昱击破之。零吾羌与先零诸种并叛，寇三辅。</p><p>秋七月，京师雩。减公卿以下奉，貣王侯半租。占卖关内侯、虎贲、羽林、缇骑营士、五大夫钱各有差。</p><p>九月，司空黄琼免，大鸿胪刘宠为司空。</p><p>冬十月，天竺国来献。南阳黄武与襄城惠得、昆阳乐季訞言相署，皆伏诛。</p><p>先零沈氐羌与诸种羌寇并、凉二州，十一月，中郎将皇甫规击破之。</p><p>十二月，夫馀王遣使来献。</p><p>五年春正月，省太官右监丞。壬午，南宫丙署火。</p><p>三月，沈氐羌寇张掖、酒泉。壬午，济北王次薨。</p><p>夏四月，长沙贼起，寇桂阳、苍梧。惊马逸象突入宫殿。乙丑，恭陵东阙火。戊辰，虎贲掖门火。己巳。太学西门自坏。</p><p>五月，康陵园寝火。长沙、零陵贼起，攻桂阳、苍梧、南海、交阯，遣御史中丞盛修督州郡讨之，不克。乙亥，京师地震。诏公、卿各上封事。甲申，中藏府承禄署火。</p><p>秋七月己未，南宫承善闼火。</p><p>鸟吾羌寇汉阳、陇西、金城，诸郡兵讨破之。</p><p>八月庚子，诏减虎贲、羽林住寺不任事者半奉，勿与冬衣；其公卿以下给冬衣之半。</p><p>艾县贼焚烧长沙郡县，寇益阳，杀令。又零陵蛮亦叛，寇长沙。己卯，罢琅邪都尉官。</p><p>冬十月，武陵蛮叛，寇江陵，南郡太守李肃坐奔北弃市；辛丑，以太常冯绲为车骑将军，讨之。假公卿以下奉。又换王侯租以助军粮，出濯龙中藏钱还之。</p><p>十一月，冯绲大破叛蛮于武陵。</p><p>京兆虎牙都尉宗谦坐臧，下狱死。滇那羌寇武威、张掖、酒泉。太尉刘矩免，太常杨秉为太尉。</p><p>六年春二月戊午，司徒种暠薨。</p><p>三月戊戌，大赦天下。</p><p>卫尉颍川许栩为司徒。</p><p>夏四月辛亥，康陵东署火。</p><p>五月，鲜卑寇辽东属国。</p><p>秋七月甲申，平陵园寝火。</p><p>桂阳盗贼李研等寇郡界。</p><p>武陵蛮复叛，太守陈奉与战，大破降之。陇西太守孙羌讨滇那羌，破之。</p><p>八月，车骑将军冯绲免。</p><p>冬十月丙辰，校猎广成，遂幸函谷关、上林苑。</p><p>十一月，司空刘宠免。南海贼寇郡界。</p><p>十二月，卫尉周景为司空。</p><p>七年春正月庚寅，沛王荣薨。</p><p>三月癸亥，陨石于鄠。</p><p>夏四月丙寅，梁王成薨。</p><p>五月己丑，京师雨雹。</p><p>秋七月辛卯，赵王乾薨。</p><p>野王山上有死龙。荆州刺史度尚击零陵、桂阳盗贼及蛮夷，大破平之。</p><p>冬十月壬寅，南巡狩。庚申，幸章陵，祠旧宅，遂有事于园庙，赐守令以下各有差。戊辰，幸云梦，临汉水；还，幸新野，祠湖阳、新野公主、鲁哀王、寿张敬侯庙。</p><p>护羌校尉段颎击当煎羌，破之。</p><p>十二月辛丑，车驾还宫。</p><p>八年春正月，遣中常侍左悺之苦县，祠老子。勃海王悝谋反，降为癭陶王。丙申晦，日有食之。诏公、卿、校尉举贤良方正。</p><p>二月己酉，南宫嘉德署黄龙见。千秋万岁殿火。</p><p>太仆左称有罪自杀。</p><p>癸亥，皇后邓氏废。河南尹邓万世、虎贲中郎将邓会下狱死。</p><p>护羌校尉段颎击罕姐羌，破之。</p><p>三月辛巳，大赦天下。</p><p>夏四月甲寅，安陵园寝火。丁巳，坏郡国诸房祀。</p><p>济阴、东郡、济北河水清。</p><p>五月壬申，罢太山都尉官。丙戌，太尉杨秉薨。</p><p>六月丙辰，缑氏地裂。</p><p>桂阳胡兰、朱盖等复反，攻没郡县，转寇零陵，零陵太守陈球拒之；遣中郎将度尚、长沙太守抗徐等击兰、盖，大破斩之。苍梧太守张叙为贼所执，又桂阳太守任胤背敌畏懦，皆弃市。</p><p>闰月甲午，南宫长秋和欢殿后钩楯、掖庭、朔平署火。</p><p>六月，段颎击当煎羌于湟中，大破之。</p><p>秋七月，太中大夫陈蕃为太尉。</p><p>八月戊辰，初令郡国有田者亩敛税钱。</p><p>九月丁未，京师地震。</p><p>冬十月，司空周景免，太常刘茂为司空。辛巳，立贵人窦氏为皇后。</p><p>勃海妖贼盖登等称&quot;太上皇帝&quot;，有玉印、珪、璧、铁券，相署置，皆伏诛。</p><p>十一月壬子，德阳殿西閤、黄门北寺火，延及广义、神虎门，烧杀人。</p><p>使中常侍管霸之苦县，祠老子。</p><p>九年春正月辛卯朔，日有食之。诏公、卿、校尉、郡国举至孝。</p><p>沛国戴异得黄金印，无文字，遂与广陵人龙尚等共祭井，作符书，称&quot;太上皇&quot;，伏诛。</p><p>己酉，诏曰：&quot;比岁不登，民多饥穷，又有水旱疾疫之困。盗贼征发，南州尤甚。灾异日食，谴告累至。政乱在予，仍获咎征。其令大司农绝今岁调度征求，及前年所调未毕者，勿复收责。其灾旱盗贼之郡，勿收租，馀郡悉半入。&quot;</p><p>三月癸巳，京师有火光转行，人相惊噪。</p><p>司隶、豫州饥死者什四五，至有灭户者，遣三府掾赈禀之。</p><p>陈留太守韦毅坐臧自杀。</p><p>夏四月，济阴、东郡、济北、平原河水清。</p><p>司徒许栩免。五月，太常胡广为司徒。</p><p>六月，南匈奴及乌桓、鲜卑寇缘边九郡。</p><p>秋七月，沈氐羌寇武威、张掖。诏举武猛，三公各二人，卿、校尉各一人。太尉陈蕃免。庚午，祠黄、老于濯龙宫。</p><p>遣使匈奴中郎将张奂击南匈奴、乌桓、鲜卑。</p><p>九月，光禄勋周景为太尉。</p><p>南阳太守成瑨、太原太守刘质，并以谮弃市。司空刘茂免。大秦国王遣使奉献。</p><p>冬十二月，洛城傍竹柏枯伤。</p><p>光禄勋汝南宣酆为司空。南匈奴、乌桓率众诣张奂降。司隶校尉李膺等二百余人受诬为党人，并坐下狱，书名王府。</p><p>永康元年春正月，先零羌寇三辅，中郎将张奂破平之。当煎羌寇武威，护羌校尉段颎追击于鸾鸟，大破之。西羌悉平。</p><p>夫馀王寇玄菟，太守公孙域与战，破之。</p><p>夏四月，先零羌寇三辅。</p><p>五月丙申，京师及上党地裂。</p><p>庐江贼起，寇郡界。壬子晦，日有食之。诏公、卿、校尉举贤良方正。</p><p>六月庚申，大赦天下，悉除党锢，改元永康。丙寅，阜陵王统薨。</p><p>秋八月，魏郡言嘉禾生，甘露降。巴郡言黄龙见。</p><p>六州大水，勃海海溢。诏州郡赐溺死者七岁以上钱，人二千；一家皆被害者，悉为收敛；其亡失谷食，禀人三斛。</p><p>冬十月，先零羌寇三辅，使匈奴中郎将张奂击破之。</p><p>十一月，西河言白菟见。</p><p>十二月壬申，复癭陶王悝为勃海王。丁丑，帝崩于德阳前殿。年三十六。戊寅，尊皇后曰皇太后，太后临朝。</p><p>是岁，复博陵、河间二郡，比丰、沛。</p><p>论曰：前史称桓帝好音乐，善琴笙。饰芳林而考濯龙之宫，设华盖以祠浮图、老子，斯将所谓&quot;听于神&quot;乎！及诛梁冀，奋威怒，天下犹企其休息。而五邪嗣虐，流衍四方。自非忠贤力争，屡折奸锋，虽愿依斟流彘，亦不可得已。</p><p>赞曰：桓自宗支，越跻天禄。政移五幸，刑淫三狱。倾宫虽积，皇身靡续。</p><div class='pn'><p class='pre'>上一节：<a href='第七章-孝顺孝冲孝质帝纪-原文.html'>第七章-孝顺孝冲孝质帝纪</a></p><p class='next'>下一节：<a href='第九章-孝灵帝纪-原文.html'>第九章-孝灵帝纪</a></p></div></body></html>