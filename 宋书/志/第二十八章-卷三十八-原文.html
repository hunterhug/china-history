<!DOCTYPE html><html><head>    <meta charset="UTF-8">  <meta name="viewport" content="width=device-width, initial-scale=1.0">  <title>宋书-志-第二十八章-卷三十八-原文</title><style>    a {      text-decoration: none;    }  </style></head></p><p><body><div><div><p><a id='home' href="../../index.html">首页</a></p><p id='list'>宋书-志<a href='../宋书.html#志'>：目录</a></p></div><div class='pn'><p class='pre'>上一节：<a href='第二十七章-卷三十七-原文.html'>第二十七章-卷三十七</a></p><p class='next'>下一节：<a href='第二十九章-卷三十九-原文.html'>第二十九章-卷三十九</a></p></div></div><h1>第二十八章-卷三十八<span style='font-size:small'> 原文</span></h1><p>州郡四</p><p>○益州宁州广州交州越州</p><p>益州刺史，汉武帝分梁州立，所治别见梁州，领郡二十九，县一百二十八，户五万三千一百四十一，口二十四万八千二百九十三。去京都水九千九百七十。</p><p>蜀郡太守，秦立。晋武帝太康中，改曰成都国，后复旧。领县五，户一万一千九百二，口六万八百七十六。</p><p>成都令，汉旧县。</p><p>郫令，汉旧县。</p><p>繁县令，汉旧县。</p><p>鞞县令，二汉、《晋太康地志》并曰牛鞞，属犍为，何志晋穆帝度此。</p><p>永昌令，孝建二年，以侨户立。</p><p>广汉太守，汉高帝六年立。《晋太康地志》属梁州。领县六，户四千五百八十六，口二万七千一百四十九。去州陆六百；去京都水九千九百。</p><p>雒县令，汉旧县。</p><p>什邡令，汉旧县。</p><p>郪县令，汉旧县。</p><p>新都令，汉旧县，晋武帝为王国，太康六年省为县。属广汉。</p><p>阳泉令，蜀分绵竹立。</p><p>伍城令，晋武帝咸宁四年立，太康六年省，七年又立。何志刘氏立。</p><p>巴西太守，谯周《巴记》，建安六年，刘璋分巴郡垫江以上为巴西郡。徐志本南阳冠军流民，寓入蜀汉，晋武帝立，非也。本属梁州，文帝元嘉十六年度。何志梁、益二州无此郡。领县九，户四千九百五十四，口三万三千三百四十六。</p><p>阆中令，汉旧县，属巴郡。</p><p>西充国令，《汉书地理志》，巴郡有充国县。《续汉郡国志》，和帝永元二年，分阆中立充国县。二志不同。《晋太康地志》有西南二充国，属巴西。</p><p>南充国令，谯周《巴记》，初平六年，分充国为南充国。</p><p>安汉令，旧县，属巴郡。</p><p>汉昌令，和帝永元中立。</p><p>晋兴令，徐志不注置立。</p><p>平州令，晋武帝太康元年，以野民归化立。</p><p>怀归令，徐志不注置立。</p><p>益昌令，徐志不注置立。</p><p>梓潼太守，《晋太康地志》刘氏分广汉立。本属梁州，文帝元嘉十六年，度益州。《永初郡国》又有汉德、新兴，徐同。徐云，新兴，义熙九年立；汉德，旧县。案二汉并无汉德县，《晋太康地志》、王隐并有，疑是刘氏所立。何益、梁二州无此郡。领县四，户三千三十四，口二万一千九百七十六。</p><p>涪令，汉旧县，属广汉。</p><p>梓潼令，汉旧县，属广汉。</p><p>西浦令，徐志义熙九年立。</p><p>万安令，徐志旧县。二汉、晋并无。</p><p>巴郡太守，秦立。领县四，户三千七百三十四，口一万三千一百八十三。去州内水一千八百，陆五百，外水二千二百；去京都水六千。</p><p>江州令，汉旧县。</p><p>临江令，汉旧县。</p><p>垫江令，汉旧县，献帝建安六年度巴西，刘禅建兴十五年复旧。</p><p>枳令，汉旧县。</p><p>遂宁太守，《永初郡国》有，何无，徐云旧立。领县四，户三千三百二十。</p><p>巴兴令，徐志不注置立，疑是李氏所立。</p><p>德阳令，前汉无，后汉、《晋太康地志》属广汉。</p><p>广汉令，汉旧县，属广汉。宁蜀郡复有此县，未知孰是。</p><p>晋兴令，徐志不注置立。</p><p>江阳太守，刘璋分犍为立。中失本土，寄治武阳。领县四，户一千五百二十五，口八千二十七。</p><p>江阳令，汉旧县，属犍为。</p><p>绵水令。（别见）</p><p>汉安令。（别见）</p><p>常安令，晋孝武立。</p><p>怀宁太守，秦、雍流民，晋安帝立。本属南秦，文帝元嘉十六年度益州。领县三，户一千三百一十五，口五千九百五十。寄治成都。</p><p>始平令。（别见）</p><p>西平令，《永初郡国》直云西。何志故属天水，名西县。</p><p>万年令，汉旧名，属冯翊。</p><p>宁蜀太守，《永初郡国》有而何无，徐云旧立。《永初郡国》及徐并有西垫江县，今无。领县四，户一千六百四十三。</p><p>广汉令（别见），遂宁郡复有此县。</p><p>广都令，汉旧县，属蜀郡。</p><p>升迁令，《晋太康地志》属汶山。</p><p>西乡令，本名南乡，属汉中，晋武太康三年更名。</p><p>越巂太守，汉武帝元鼎六年立，故邛都国。何志无。领县八，户一千三百四十九。</p><p>邛都令，汉旧县。</p><p>新兴令，《永初郡国》有。</p><p>台登长，汉旧县。</p><p>晋兴长，《永初郡国》有。</p><p>会无长，汉旧县。</p><p>卑水长，汉旧县。</p><p>定莋长，汉旧县。</p><p>苏利长，汉县曰苏示，囗曰苏利。</p><p>汶山太守，《晋太康地志》汉武帝立，孝宣地节三年合蜀郡，刘氏又立。领县二，户一千一百七，口六千一百五。去州陆一百；去京都水一万。</p><p>都安侯相，蜀立。</p><p>晏官令，何志魏平蜀立。《晋太康地志》无。</p><p>南阴平太守（阴平郡别见），永嘉流寓来属，寄治苌阳。领县二。户一千二百四十，口七千五百九十七。</p><p>阴平令。（别见）</p><p>绵竹令，汉旧县，属广汉。</p><p>犍为太守，汉武帝建元六年，开夜郎国立。领县五，户一千三百九十，口四千五十七。去州陆九十；去京都水一万。</p><p>武阳令，汉旧县。</p><p>南安令，汉旧县。</p><p>资中令，汉旧县。</p><p>僰道令，汉旧县。</p><p>治官令，晋安帝义熙十年立。</p><p>始康太守，关陇流民，晋安帝立。领县四，户一千六十三，口四千二百二十六。寄治成都。</p><p>始康令，晋安帝立。</p><p>新城子相，晋安帝立。</p><p>谈令，晋安帝立。</p><p>晋丰令，晋安帝立。</p><p>晋熙太守，秦州流民，晋安帝立。领县二，户七百八十五，口三千九百二十五。</p><p>晋熙令，晋安帝立。</p><p>苌阳令，晋安帝立。</p><p>晋原太守，李雄分蜀郡为汉原，晋穆帝更名。领县五，户一千二百七十二，口四千九百六十。去州陆一百二十；去京都水一万。</p><p>江原男相，汉旧县，属蜀郡。</p><p>临邛令，汉旧县，属蜀郡。</p><p>晋乐令，何志故属沈黎。《晋太康地志》无沈黎郡及晋乐县。</p><p>徙阳令，前汉徙县属蜀郡，后汉属蜀郡属国都尉。《晋太康地志》有徙阳县，属汉嘉。</p><p>汉嘉令，前汉青衣县属蜀郡，顺帝阳嘉二年更名。刘氏立为汉嘉郡，晋江右犹为郡，江左省为县。</p><p>宋宁太守，文帝元嘉十年，免吴营侨立。领县三，户一千三十六，口八千三百四十二。寄治成都。</p><p>欣平令，与郡俱立。</p><p>宜昌令，与郡俱立。</p><p>永安令，与郡俱立。</p><p>安固太守，张氏于凉州立。晋哀帝时，民流入蜀，侨立此郡，本属南秦，文帝元嘉十六年度益州。领县六，户一千一百二十，口六千五百五十七。去州一百三十。去京都水一万。</p><p>略阳令。（别见）</p><p>桓陵令，张氏立。</p><p>临渭令，《晋太康地志》属略阳。</p><p>清水令。（别见）。</p><p>下邽令，何志汉旧县。案二汉、晋并无此县。</p><p>兴固令，何志新立。</p><p>南汉中太守，晋地记，孝武太元十五年，梁州刺史周琼表立。徐志，北汉中民流寓，孝武大明三年立。《起居注》，本属梁州，元嘉十六年度。《永初郡国》属梁州，领县与此同。以《永初郡国》及《起居》检，则是太元所立，而何志无此郡，当是永初以后省，大明三年复立也。领县五，户一千八十四，口五千二百四十六。</p><p>南长乐令，徐志与郡俱立。</p><p>南郑令，徐志与郡俱立。</p><p>南苞中令，徐志与郡俱立。</p><p>南沔阳令，徐志与郡俱立。</p><p>南城固令，徐志与郡俱立。</p><p>北阴平太守，徐志本属秦州，文帝元嘉二十六年度。《永初郡国》、何志，秦、梁、益并无。领县四，户一千五十三，口六千七百六十四。</p><p>阴平令。（已见）</p><p>南阳令，徐志本南阳白民流寓立。</p><p>桓陵令，徐志本安固郡民流寓立。</p><p>顺阳令，徐志本南阳民流寓立。</p><p>武都太守（别见），《永初郡国》、何志益州并无此郡。徐志本属秦州，流寓立。领县五。户九百八十二，口四千四百一。</p><p>武都令，汉旧名。</p><p>下辩令。（别见）</p><p>汉阳令，汉旧名。</p><p>略阳令，汉属略阳郡，流寓配。</p><p>安定令，旧安定郡，流寓配。</p><p>新城太守，何志新分广汉立。领县二，户七百五十三，口五千九百七十一。去州（阙）去京都九千五百三十。</p><p>北五城令，何志新分五城立。</p><p>怀归令，何志新立。</p><p>南新巴太守（新巴郡别见），《起居注》新巴民流寓，文帝元嘉十二年，于剑南立。何志新立，新巴民先属梁州，既立害配。领县六，户一千七十，口二千六百八十三。</p><p>新巴令，何志晋安帝立。</p><p>晋城令，何志晋安帝立。</p><p>晋安令，何志晋安帝立。</p><p>汉昌令，何志晋安帝立。</p><p>桓陵令，何志晋哀帝立。按《起居注》，南新巴，元嘉十二年立。何云新立，则非先有此郡，而云此诸县晋哀帝、安帝立，不详。</p><p>绥归令，何无此。徐有，不注置立。</p><p>南晋寿太守，梁州元有晋寿，文帝元嘉十二年，于剑南以侨流立。领县五，户一千五十七，口一千九百四十三。去州一百二十；去京都水一万。</p><p>晋寿令。（别见）</p><p>兴安令。（别见）</p><p>兴乐令，二汉、魏无。《晋太康地记》云：“元年更名。本曰白马，属汶山。”何志，汉旧县。检二汉益部，无白马县。</p><p>邵欢令。（别见）</p><p>白马令。（别见）</p><p>宋兴太守，文帝元嘉十年，免建平营立。领南陵、建昌二县。何志无复南陵，有南汉、建忠。徐无建忠，有永川，何云建忠新立。领县三，户四百九十六，口一千九百四十三。寄治成都。</p><p>南汉令，何志晋穆帝立。故属汉中，流寓来配。</p><p>建昌令，何志新立。</p><p>永川令，徐志新立。</p><p>南宕渠太守，徐志本南中民，蜀立。《起居注》，本属梁州，元嘉十六年度。《永初郡国》梁州有宕渠郡，领县三，与此同。而无“南”字，何同。若此郡元嘉十六年度益，则何志应在益部，不详。领县三，户五百四，口三千一百二十七。</p><p>宕渠令，二汉、《晋太康地志》属巴郡。</p><p>汉兴令，二汉、魏无，晋地志有，属兴古郡。</p><p>宣汉令，前汉无，后汉属巴郡，《晋太康地志》无。</p><p>天水太守（别见），《永初郡国》、何志益州无此郡。徐志与今同。领县三，户四百六十一。</p><p>宋兴令，徐志不注置立。</p><p>上邽令。（别见）</p><p>西县长。（别见）</p><p>东江阳太守，何志晋安帝初，流寓入蜀，今新复旧土为郡。领县二，户一百四十二，口七百四十。去州一千五百八十；去京都水八千九十。</p><p>汉安令，前汉无，后汉属犍为，《晋太康地志》属江阳。</p><p>绵水令，何志晋孝武立。</p><p>沈黎太守，《蜀记》云：“汉武元鼎十一年，分蜀西部邛莋为沈黎郡，十四年罢。”案元鼎至六年，云十一年，非也。又二汉、晋并无此郡，《永初郡国》有，何无，徐云旧郡。领县四，户六十五。</p><p>城阳令，徐不注置立。</p><p>兰令，汉旧县，属越巂，作“阑”，《晋太康地志》无。</p><p>旄牛令，前汉属蜀郡，后汉属蜀郡属国都尉，《晋太康地志》属汉嘉。</p><p>宁州刺史，晋武帝太始七年分益州南中之建宁、兴古、云南、永昌四郡立。太康三年省，立南夷校尉。惠帝太安二年复立，增牂牁、越巂、硃提三郡。成帝咸康四年，分牂牁、夜郎、硃提、越巂四郡为安州，寻罢并宁州。越巂复还益州。今领郡十五，县八十一，户一万二百五十三。去京都一万三千三百。</p><p>建宁太守，汉益州郡滇王国，刘氏更名。领县十三，户二千五百六十二。</p><p>味县令，汉旧县。</p><p>同乐令，晋武帝立。</p><p>谈槁令，汉旧县，属牂牁。晋武帝立。</p><p>牧麻令，汉旧县，作牧靡。</p><p>漏江令，汉旧县，属牂牁。晋武帝立。</p><p>同濑长，汉旧县。“同”作“铜”。</p><p>昆泽长，汉旧县。</p><p>新定长，《晋太康地志》有。</p><p>存邑囗，《晋太康地志》有。</p><p>同并长，汉旧县，前汉作同并，属牂牁。晋武帝咸宁五年省，哀帝复立。</p><p>万安长，江左立。</p><p>毋单长，汉旧县，属牂牁，《晋太康地志》属建宁。</p><p>新兴长，江左立。</p><p>晋宁太守，晋惠帝太安二年，分建宁西七县为益州郡，晋怀帝更名。领县七，户六百三十七。去州七百三十；去京都水一万三千七百。</p><p>建伶令，旧汉县，属益州郡，《晋太康地志》属建宁。</p><p>连然令，汉旧县，属益州郡，《晋太康地志》属建宁。</p><p>滇池令，汉旧县，属益州郡，《晋太康地志》属建宁。</p><p>谷昌长，汉旧县，属益州郡，《晋太康地志》属建宁。</p><p>秦臧长，汉旧县，属益州郡，《晋太康地志》属建宁。（阙）</p><p>〔俞元长，汉旧县，属益州，《晋太康地志》〕</p><p>双柏长，汉旧县，属益州郡，《晋太康地志》属建宁。</p><p>牂牁太守，汉武帝元鼎六年立。领县六，户一千九百七十。去州一千五百；去京都水一万二千。</p><p>万寿令，晋武帝立。</p><p>且兰令，汉旧县云故且兰，《晋太康地志》无。</p><p>故毋敛令，汉旧县。</p><p>晋乐令，江左立。</p><p>丹南长，江左立。</p><p>新宁长，何、徐不注置立。</p><p>平蛮太守，晋怀帝永嘉五年，宁州刺史王逊分牂牁、硃提、建宁立平夷郡，后避桓温讳改。领县二，户二百四十五。去京都水一万三千。</p><p>平蛮令，汉旧县，属牂牁，故名平夷。</p><p>鄨令，汉旧县，属牂牁。</p><p>夜郎太守，晋怀帝永嘉五年，宁州刺史王逊分牂牁、硃提、建宁立。领县四，户二百八十八。去州一千；去京都水一万四千。</p><p>夜郎令，汉旧县，属牂牁。</p><p>广谈长，《晋太康地志》属牂牁。</p><p>谈乐长，江左立。</p><p>谈柏令，汉旧县，属牂牁。</p><p>硃提太守，刘氏分犍为立。领县五，户一千一十。去州七百二十；去京都水一万四千六百。</p><p>硃提令，前汉属犍为，后汉属犍为属国都尉。</p><p>堂狼令，前汉属犍为，“狼”作“琅”。后汉、《晋太康地志》属硃提。</p><p>临利长，江左立。</p><p>汉阳长，前汉属犍为，后汉无，《晋太康地志》属硃提。</p><p>南秦长，本名南昌，晋武帝太康元年更名。</p><p>南广太守，晋怀帝分硃提立。领县四，户四百四十。去州水二千三百；去京都水一万四百。</p><p>南广令，汉旧县，属犍为，《晋太康地志》属硃提。</p><p>新兴令，何志不注置立。</p><p>晋昌令，江左立。</p><p>常迁长，江左立。</p><p>建都太守，晋成帝分建宁立。领县六，户一百七。去州二千；去京都水一万五十。</p><p>新安令，晋成帝立。</p><p>经云令，晋成帝立。</p><p>永丰令，晋成帝立。</p><p>临江令，晋成帝立。</p><p>麻应长，晋成帝立。</p><p>遂安长，晋成帝立。</p><p>西平太守，晋怀帝永嘉五年，宁州刺史王逊分兴古之东立。何志晋成帝立，非也。《永初郡国》、何志并有西宁县，何云晋成帝立，今无。领县五，户一百七十六。去州二千三百；去京都水一万五千三百。</p><p>西平令，何志晋成帝立。</p><p>温江令，何志晋成帝立。</p><p>都阳令，何志晋成帝立。案《晋起居注》，太康二年置兴古之都唐县，疑是。</p><p>晋绥长，何志晋成帝立。</p><p>义成长，何志晋成帝立。案此五县应与郡俱立。</p><p>西河阳太守，晋成帝分河阳立。领县三，户三百六十九。去州二千五百；去京都水一万五千五百。</p><p>芘苏令，前汉属益州郡，后汉、《晋太康地志》属永昌。“芘”作“比”。</p><p>成昌令，晋成帝立。</p><p>建安长，晋成帝立。</p><p>东河阳太守，晋怀帝永嘉五年，宁州刺史王逊分永昌、云南立。《永初郡国》又有西河阳，领楪榆、遂段、新丰三县，何、徐无。（遂段、新丰二县，二汉、晋并无。）领县二，户一百五十二。去州二千；去京都水一万五千。</p><p>东河阳令，何不注置立，疑与郡俱立。</p><p>楪榆长，前汉属益州郡，后汉属永昌，《晋太康地志》属云南。前汉“枼”作“叶”。</p><p>云南太守，《晋太康地志》云，故属永昌。何志刘氏分建宁、永昌立。领县五，（疑）户三百八十一。去州一千五百；去京都水一万四千五百。</p><p>云南令，前汉属益州郡，后汉属永昌，《晋太康地志》属云南。</p><p>云平长，晋武帝咸宁五年立。</p><p>东古复长，汉属越巂，《晋太康地志》属云南，并云姑复。《永初郡国》、何并云东古复，何不注置立。</p><p>西古复长，《永初郡国》有。何不注置立。</p><p>兴宁太守，晋成帝分云南立。领县二，户七百五十三。去州一千五百；去京都水一万四千五百。</p><p>梇栋令，汉旧县，属益州，《晋太康地志》属云南。</p><p>青蛉令，汉旧县，属越巂，《晋太康地志》属云南。</p><p>兴古太守，汉旧郡，《晋太康地志》故牂牁。何志刘氏分建宁、牂牁立，则是后汉末省也。领县六，户三百八十六。去州二千三百；去京都水一万六千。</p><p>漏卧令，汉旧县。属牂牁。</p><p>宛暖令，汉旧，属牂牁。本名宛温，为桓温改。</p><p>律高令，汉旧县，属益州郡，后省。晋武帝咸宁元年，分建宁郡修云、俞元二县间流民复立律高县。修云、俞元二县，二汉无。</p><p>西安令，江左立。</p><p>句町令，汉旧县，属牂牁。</p><p>南兴长。江左立。</p><p>梁水太守，晋成帝分兴古立。领县七，户四百三十一。去州水三千；去京都水一万六千。</p><p>梁水令，与郡俱立。</p><p>腾休长，汉旧县，属益州郡，《晋太康地志》属兴古，何志故属建宁，晋武帝从兴古治之，遂以属焉。</p><p>西隋令，汉旧县，属牂牁，《晋太康地志》属兴古。并作“随”。</p><p>毋棳令，汉旧县，属益州郡，《晋太康地志》属兴古。刘氏改曰西丰，晋武帝泰始五年，复为毋棳。</p><p>新丰长，何志不注置立。</p><p>建安长，何志不注置立。</p><p>镡封长，汉旧县，属牂牁，《晋太康地志》属兴古。</p><p>广州刺史，吴孙休永安七年，分交州立。领郡十七，县一百三十六，户四万九千七百二十六，口二十万六千六百九十四。去京都水五千二百。</p><p>南海太守，秦立。秦败，尉他王此地，至汉武帝元鼎六年，开属交州。领县十，户八千五百七十四，口四万九千一百五十七。</p><p>番禺男相，汉旧县。</p><p>熙安子相，文帝立。</p><p>增城令，前汉无，后汉有。</p><p>博罗男相，汉旧县。二汉皆作“傅”字，《晋太康地志》作“博”。</p><p>酉平令，《永初郡国》有。</p><p>龙川令，旧县。</p><p>怀化令，晋安帝立。</p><p>绥宁男相，文帝立。</p><p>高要子相，汉旧县，属苍梧，文帝废。</p><p>始昌令，文帝立。</p><p>苍梧太守，汉武帝元鼎六年立。《永初郡国》又有高要、建陵、宁新、都罗、端溪、抚宁六县。建陵、宁新，吴立。都罗，晋武分建陵立。晋武帝太康元年，改新宁曰宁新。端溪（别见）、抚宁始见《永初郡国》。高要，何志无，余与《永初郡国》同。徐志无建陵、宁新、抚宁三县。何、徐二志并有怀熙一县。思安、封兴、荡康、侨宁四县，疑是宋末度此也。今领县十一，户六千五百九十三，口万一千七百五十三。去州水八百；去京都水五千五百九十。</p><p>广信令，汉旧县。</p><p>猛陵令，汉旧县。</p><p>怀熙令，文帝立。</p><p>思安令，《永初郡国》有，及何志并属晋康，徐志度此。</p><p>封兴令，《永初郡国》有，及何志并属晋康，徐志度此。</p><p>荡康令，《永初郡国》有，及何志并属晋康，徐志度此。</p><p>侨宁令，《永初郡国》有，及何志并属晋康，徐志度此。</p><p>遂成令，《永初郡国》有。</p><p>丁留令，晋武帝太康七年，以苍梧蛮夷宾服立，囗作“丁溜”；溜音留。</p><p>广陵令，《永初郡国》有。</p><p>武化令，徐志以前无，疑是宋末所立。</p><p>晋康太守，晋穆帝永和七年分苍梧立，治元溪。《永初郡国》治龙乡。何志无复龙乡县，当是晋末立。元嘉二十年前，以龙乡并端溪也。《永初郡国》又有封兴、荡康、思安、辽安、开平县。何志无辽安、开平二县，余与《永初郡国》同。封兴、荡康、思安（别见）、辽安、开平，应是晋末立，元嘉二十年前省。今领县十四，户四千五百四十七，口一万七千七百一十。去州水五百，去京都水五千八百。</p><p>端溪令，汉旧县，何志属苍梧，徐志属此。</p><p>晋化令，何志不注置立，疑是晋末所立。</p><p>都城令，何志晋初分建陵立，今无建陵县。按《太康地志》唯有都罗、武城县。</p><p>乐城令，何志无，徐志有。</p><p>宾江令，何志无，徐志有。</p><p>说城令，何志无，徐志有。</p><p>元溪令，《晋太康地志》属苍梧。</p><p>夫阮令，《永初郡国》有。</p><p>侨宁令，何志云汉旧县，检二汉《地理》《郡国》，无。苍梧又有侨宁县。</p><p>安遂令，文帝立。</p><p>永始令，文帝立。</p><p>武定令，文帝立。</p><p>文招令，何志无，徐志有二文招，一属绥建，一属晋康。</p><p>熙宁令，何志无，徐志有。</p><p>新宁太守，晋穆帝永和七年，分苍梧立。《永初郡国》有平兴、永城县，何、徐志有永城，无平兴。此二县当是晋末立。平兴当是元嘉二十年以前省，永城当是大明八年以后省。何志又有熙宁县，云新立，当是文帝所立。徐志无，当是元嘉二十年后省也。今领县十四，户二千六百五十三，口一万五百一十四。去州水六百二十；去京都水五千六百。</p><p>南兴令，何志汉旧县。检二汉《地理》《郡国》、《晋太康地志》并无。《永初郡国》有。</p><p>临允令，汉旧县，属合浦，《晋太康地志》属苍梧。何志，吴度苍梧。</p><p>新兴令，《永初郡国》有，何志不注置立。</p><p>博林令，《永初郡国》有，何志不注置立。</p><p>甘东令，《永初郡国》有，何志不注置立。</p><p>单牒令，《永初郡国》有，何志不注置立。</p><p>威平令，《永初郡国》有，何志不注置立。</p><p>龙潭令，文帝立。</p><p>平乡令，文帝立。</p><p>城阳令，文帝立。</p><p>威化令，文帝立。</p><p>初兴令，文帝立。</p><p>抚纳令，徐志有。</p><p>归顺令，徐志有。</p><p>永平太守，晋穆帝升平五年，分苍梧立。《永初郡国》有雷乡、卢平、员乡、逋宁、开城五县，当是与郡俱立。何、徐志无雷乡、员乡，又有熙平，云新立，疑是文帝所立。雷乡、员乡当是元嘉二十年以前省。卢平、逋宁、开城当是大明八年以后省。今领县七，（疑）户一千六百九，口一万七千二百二。去州水一千二百；去京都水五千四百。</p><p>安沂令，《永初郡国》有，何志不注置立。</p><p>丰城令，吴立，属苍梧。《永初郡国》并安沂，当是宋初并。何志有，当是元嘉中复立。</p><p>苏平令，《永初郡国》有，何志不注置立。徐曰藉平。</p><p>叔安令，《永初郡国》有，何志不注置立。</p><p>夫宁令，《永初郡国》有，何志不注置立。</p><p>武林令，文帝立。</p><p>郁林太守，秦桂林郡，属尉他，武帝元鼎六年复，更名。《永初郡国》有安远、程安、威定（三县别见）、中胄、归化五县。中胄疑即桂林之中溜。归化，二汉、《晋太康地志》无，疑是是江左所立。何志无中胄、归化，余三县属桂林，徐志同。今领县十七，户一千一百二十一，口五千七百二十七。去州水一千六百；去京都水七千九百。</p><p>布山令，汉旧县。</p><p>领方令，汉旧县，吴改曰临浦，晋武复旧。</p><p>阿林令，汉旧县。</p><p>郁平令，吴立曰阴平，晋武太康元年更名。</p><p>新邑令，吴立。</p><p>建初令，《永初郡国》有，何志不注置立，徐同。</p><p>宾平令，《永初郡国》有，何志不注置立。</p><p>威化令，《永初郡国》有，何志不注置立。</p><p>新林令，《永初郡国》有，何志不注置立。</p><p>龙平令，《永初郡国》有，何志不注置立。</p><p>安始令，吴立曰建始，晋武帝太康元年更名。</p><p>怀安令，何志吴改，未知先何名。《吴录》地理无怀安县名。《太康地志》无。《永初郡国》有。</p><p>晋平令，吴立曰长平，晋武帝太康元年更名。</p><p>绥宁令，《永初郡国》并领方，何无徐有。</p><p>归代令，徐志有。</p><p>中胄令，徐志有。</p><p>建安令，《永初郡国》有，何无，徐有。</p><p>桂林太守，本县名，属郁林。吴孙皓凤皇三年，分郁林，治武熙县，不知何时徙。《永初郡国》有常安、夹阳二县。夹阳，晋武帝太康元年分龙冈立。常安，《太康地志》有而王隐无。何、徐并无此二县。今领县七，户五百五十八，口二千二百五。去州水一千五百七十五；去京都水六千八百。</p><p>中溜令，汉旧县，属郁林，《晋太康地志》无。</p><p>龙定令，晋武帝太康元年立桂林之龙冈，疑是。《永初郡国》、何、徐并云龙定。</p><p>武熙令，本曰武安，应是吴立，晋武帝太康元年更名。故属郁林。</p><p>阳平令，《永初郡国》、何、徐并有。何云新置。按晋武帝太康元年，立桂林之洋平县，疑是。</p><p>安远令，晋武帝太康六年立，属郁林。《永初郡国》犹属郁林，何、徐属此。</p><p>程安令，《永初郡国》属郁林，何、徐属此。疑是江左立。</p><p>威定令，《永初郡国》属郁林，何、徐属此。疑是江左立。</p><p>高凉太守，二汉有高凉县，属合浦。汉献帝建安二十三年，吴分立，治思平县，不知何时徙。吴又立高熙郡，太康中省并高凉，宋世又经立，寻省。《永初郡国》高凉又有石门、广化、长度、宋康四县。何、徐并无宋康，当是宋初所立，元嘉二十年以前省，其余当是江左所立。领县七，户一千四百二十九，口八千一百二十三。去州水一千一百；去京都水六千六百。</p><p>思平令，《晋太康地志》有。</p><p>莫阳令，《晋太康地志》有，属高兴。</p><p>平定令，何志有，不注置立。</p><p>安宁令，吴立。</p><p>罗州令，何志新立。</p><p>西巩令，何志新立。</p><p>禽乡令，何志新立。</p><p>新会太守，晋恭帝元熙二年，分南海立。《广州记》云：“永初元年，分新宁立，治盆允。”未详孰是。领县十二，户一千七百三十九，口万五百九。去州三百五十。</p><p>宋元令，《永初郡国》无，文帝元嘉九年，割南海、新会、新宁三郡界上新民立宋安、新熙、永昌、始成、招集五县。二十七年，改宋安为宋元。</p><p>新熙令。</p><p>永昌令。</p><p>始成令。</p><p>招集令。</p><p>盆允令，《永初郡国》故属南海，何、徐同。</p><p>新夷令，吴立曰平夷，晋武帝太康元年更名，故属南海。</p><p>封平令，《永初郡国》云故属新宁，何云故属南海，徐同。</p><p>封乐令，文帝元嘉十二年，以盆允、新夷二县界归化民立。</p><p>初宾令，何志新立。</p><p>义宁令，何志新立。</p><p>始康令，何志新立。</p><p>东官太守，何志故司盐都尉，晋成帝立为郡。《广州记》，晋成帝咸和六年，分南海立。领县六，户一千三百三十二，口一万五千六百九十六。去州水三百七十；去京都水五千六百七十。</p><p>宝安男相，《永初郡国》、何、徐并不注置立。</p><p>安怀令，《永初郡国》、何、徐并不注置立。</p><p>兴宁令，江左立。</p><p>海丰男相，《永初郡国》、何、徐并不注置立。</p><p>海安男相，吴曰海宁，晋武改名。《太康地志》属高兴。</p><p>欣乐男相，本属南海，宋末度。</p><p>义安太守，晋安帝义熙九年，分东官立。领县五，户一千一百一十九，口五千五百二十二。去州三千五百；去京都水八千九百。</p><p>海阳令，何志晋初立。《晋太康地志》无。晋地记故属东官。</p><p>绥安令，何志与郡俱立。晋地记故属东官。</p><p>海宁令，何志与郡俱立。晋地记故属东官。</p><p>潮阳令，何志与郡俱立。晋地记故属东官。</p><p>义招令，晋安帝义熙九年，以东官五营立。</p><p>宋康太守，本高凉西营，文帝元嘉九年立。领县九，户一千五百一十三，口九千一百三十一。去州水九百五十；去京都水五千九百七十。</p><p>广化令，《晋太康地志》有，属高兴，《永初郡国》属高凉。</p><p>单城令，何志新立。</p><p>逐度令，何志新立。</p><p>海邻令，何志新立。</p><p>化隆令，何志新立。</p><p>开宁令，何志新立。</p><p>绥定令，何志新立。</p><p>石门长，何志故属高凉。</p><p>威覃长，徐志有。</p><p>绥建太守，文帝元嘉十三年立。孝武孝建元年，有司奏化注、永固、绥南、宋昌、宋泰五县，旧属绥建，中割度临贺，相去既远，疑还绥建。今唯有绥南，余并无。何、徐又有新招县，云本属苍梧，元嘉十九年改配。徐志晋康复有此县，疑误。今领县七，（疑）户三千七百六十四，口一万四千四百九十一。去州（阙）。</p><p>新招令，本四会之官细乡，元嘉十三年分为县。</p><p>化蒙令，本四会古蒙乡，元嘉十三年分为县。</p><p>怀集令，本四会之银屯乡，元嘉十三年分为县。</p><p>四会男相，汉旧县，属南海。</p><p>化穆令，何志新立。</p><p>绥南令，《永初郡国》、徐并无。</p><p>海昌太守，文帝元嘉十六年立。何有覃化县，徐无。领县五，户一千七百二十四，口四千七十四。去州水六百五十；去京都水五千四百九十四。</p><p>宁化令，徐志新立。</p><p>威宁令，徐志新立。</p><p>永建令，徐志新立。</p><p>招怀令，徐志新立。</p><p>兴定令，文帝元嘉九年立，属新会，后度此。</p><p>宋熙太守，文帝元嘉十八年，以交州流寓立昌国、义怀、绥宁、新建四县为宋熙郡，今无此四县。二十七年，更名宋隆。孝武孝建中，复改为宋熙。领县七，户二千八十四，口六千四百五十。去州水三百四十五；去京都水五千二百。</p><p>平兴令，徐志新立。</p><p>初宁令，徐志新立。</p><p>建宁令，徐志新立。</p><p>招兴令，徐志新立。</p><p>崇化令，徐志新立。</p><p>熙穆令，徐志新立。</p><p>崇德令，徐志新立。</p><p>宁浦太守，《晋太康地志》，武帝太康七年改合浦属国都尉立。《广州记》，汉献帝建安二十三年，吴分郁林立，治平山县。《吴录》孙休永安三年，分合浦立为合浦北部尉，领平山、兴道、宁浦三县。又云晋分平山为始定，宁浦为涧阳，未详孰是。《永初郡国》有安广县，无始定县。何、徐并无此郡。领县六。</p><p>涧阳令，晋武帝太康七年立。《永初郡国》作“简阳”。</p><p>兴道令，晋武帝太康元年，以合浦北部营之连道立。《吴录》有此县，未详。</p><p>宁浦令，《晋太康地记》本名昌平，武帝太康元年更名。《吴录》有此县，未详。</p><p>吴安令，《吴录》无。</p><p>平山令，《晋太康地记》有。</p><p>始定令，《晋太康地记》有，《永初郡国》无。</p><p>晋兴太守，晋元帝太兴元年，分郁林立。</p><p>晋兴。</p><p>熙注。</p><p>桂林。</p><p>增翊。</p><p>安广。</p><p>广郁。</p><p>晋城。</p><p>郁阳。</p><p>乐昌郡。</p><p>乐昌令。</p><p>始昌令。</p><p>宋元令。</p><p>乐山令。</p><p>义立令</p><p>安乐令。</p><p>交州刺史，汉武帝元鼎六年开百越，交趾刺史治龙编。汉献帝建安八年，改曰交州，治苍梧广信县；十六年，徙治南海番禺县。及分为广州，治番禺。交州还治龙编。领郡八，县五十三，户一万四百五十三。去京都水一万。</p><p>交趾太守，汉武帝元鼎六年开。领县十二，户四千二百三十三。</p><p>龙编令，汉旧县。</p><p>句漏令，汉旧县。</p><p>硃涘令，汉旧县。</p><p>吴兴令，吴立。</p><p>西于令，汉旧县。</p><p>定安令，汉旧县。</p><p>望海令，汉光武建武十九年立。</p><p>海平令，吴立曰军平，晋武改名。</p><p>武宁令，吴立。</p><p>羸（力知反）娄令，汉旧县。</p><p>曲昜（音阳）令，汉旧县。</p><p>南定令，吴立曰武安，晋武改。何志无。</p><p>武平太守，吴孙皓建衡三年讨扶严夷，以其地立。领县六。（上阙）户一千四百九十。去州水二百一十，陆（下阙）。（上阙）《吴录》无，《晋太康地志》有。</p><p>吴定长，吴立。</p><p>新道长，江左立。</p><p>晋化长，江左立。</p><p>九真太守，汉武元鼎六年立。领县十二，（疑）户二千三百二十八。去州水八百；去京都水一万一百八十。</p><p>移风令，汉旧县。故名居风，吴更名。</p><p>胥浦令，汉旧县。</p><p>松原令，晋武帝分建初立。</p><p>高安令，何志晋武帝立。《太康地志》无。《吴录》晋分常乐立。</p><p>建初令，吴立。</p><p>常乐令，吴立。</p><p>军安长，何志晋武帝立。《太康地志》无此县，而交趾有军平县。</p><p>武宁令，吴立，何志武帝立。《太康地志》无此县，而交趾有。</p><p>都庞（音龙）长，汉旧县。《吴录》有，《晋太康地志》无。</p><p>宁夷长，何志晋武帝立，《太康地志》无。</p><p>津梧长，晋武帝分移风立。</p><p>九德太守，故属九真，吴分立。何志领县七，今领县十一，户八百九。去州水九百；去京都水一万九百。</p><p>浦阳令，晋武帝分阳远立。阳远，吴立曰阳成，太康二年更名，后省。</p><p>九德令，何志吴立。</p><p>咸驩令，汉旧县。</p><p>都禋长，何志晋武帝分九德立。</p><p>西安长，何志晋武帝立。《太康地志》无。《吴录》亦无。</p><p>南陵长，何志晋武帝立。《太康地志》无，王隐有。</p><p>越常长，何志吴立，《太康地志》无。</p><p>宋泰令，宋末立。</p><p>宋昌令，宋末立。</p><p>希平令，宋末立。</p><p>日南太守，秦象郡，汉武元鼎六年更名，吴省，晋武帝太康三年复立。领县七，户四百二。去州水二千四百；去京都水一万六百九十。</p><p>西卷令，汉旧县作“扌卷”。</p><p>卢容令，汉旧县。</p><p>象林令，汉旧县。</p><p>寿泠令，晋武太康十年，分西卷立。</p><p>硃吾令，汉旧县。</p><p>无劳长，晋武分北景立。</p><p>北景长，汉旧县。</p><p>义昌郡，宋末立。</p><p>宋平郡，孝武世，分日南立宋平县，后为郡。</p><p>越州刺史，明帝泰始七年立。</p><p>百梁太守，新立。</p><p>忄龙苏太守，新立。</p><p>永宁太守，新立。</p><p>安昌太守，新立。</p><p>富昌太守，新立。</p><p>南流太守，新立。</p><p>临漳太守，先属广州。</p><p>合浦太守，汉武帝立，孙权黄武七年，更名珠官，孙亮复旧。先属交州。领县七，户九百三十八。去京都水一万八百。</p><p>合浦令，汉旧县。</p><p>徐闻令，故属硃崖。晋平吴，省硃崖，属合浦。</p><p>硃官长，吴立，“硃”作“珠”。</p><p>荡昌长，晋武分合浦立。</p><p>硃卢长，吴立。</p><p>晋始长，晋武帝立。</p><p>新安长，江左立。</p><p>宋寿太守，先属交州。</p><div class='pn'><p class='pre'>上一节：<a href='第二十七章-卷三十七-原文.html'>第二十七章-卷三十七</a></p><p class='next'>下一节：<a href='第二十九章-卷三十九-原文.html'>第二十九章-卷三十九</a></p></div></body></html>