<!DOCTYPE html><html><head>    <meta charset="UTF-8">  <meta name="viewport" content="width=device-width, initial-scale=1.0">  <title>宋书-志-第二十五章-卷三十五-原文</title><style>    a {      text-decoration: none;    }  </style></head></p><p><body><div><div><p><a id='home' href="../../index.html">首页</a></p><p id='list'>宋书-志<a href='../宋书.html#志'>：目录</a></p></div><div class='pn'><p class='pre'>上一节：<a href='第二十四章-卷三十四-原文.html'>第二十四章-卷三十四</a></p><p class='next'>下一节：<a href='第二十六章-卷三十六-原文.html'>第二十六章-卷三十六</a></p></div></div><h1>第二十五章-卷三十五<span style='font-size:small'> 原文</span></h1><p>州郡一</p><p>○扬州南徐州徐州南兗州兗州</p><p>唐尧之世，置十有二牧，及禹平水土，更制九州，冀州尧都，土界广远，济、河为兗州，海、岱为青州，海、岱及淮为徐州，淮、海为扬州，荆及衡阳为荆州，荆、河为豫州，华阳、黑水为梁州，黑水、西河为雍州。自虞至殷，无所改变。周氏既有天下，以徐并青，以梁并雍，分冀州之地以为幽、并。汉初又立徐、梁二州。武帝攘却胡、越，开地斥境，南置交趾，北置朔方，改雍曰凉，改梁曰益，凡为十三州，而司隶部三辅、三河诸郡。东京无复朔方，改交趾曰交州，凡十二州；司隶所部如故。及三国鼎歭，吴得扬、荆、交三州，蜀得益州，魏氏犹得九焉。吴又分交为广。魏末平蜀，又分益为梁。晋武帝太康元年，天下一统，凡十有六州。后又分凉、雍为秦，分荆、扬为江，分益为宁，分幽为平，而为二十矣。</p><p>自夷狄乱华，司、冀、雍、凉、青、并、兗、豫、幽、平诸州一时沦没，遗民南渡，并侨置牧司，非旧土也。江左又分荆为湘，或离或合，凡有扬、荆、湘、江、梁、益、交、广，其徐州则有过半，豫州唯得谯城而已。及至宋世，分扬州为南徐，徐州为南兗，扬州之江西悉属豫州；分荆为雍，分荆、湘为郢，分荆为司，分广为越，分青为冀，分梁为南北秦。太宗初，索虏南侵，青、冀、徐、兗及豫州淮西，并皆不守；自淮以北，化成虏庭。于是于钟离置徐州，淮阴为北兗，而青、冀二州治赣榆之县。今志大较以大明八年为正，其后分派，随事记列。内史、侯、相，则以升明末为定焉。</p><p>地理参差，其详难举，实由名号骤易，境土屡分，或一郡一县，割成四五；四五之中，亟有离合，千回百改，巧历不算，寻校推求，未易精悉。今以班固马彪二志、太康元康定户、王隐《地道》、晋世《起居》、《永初郡国》、何徐《州郡》及地理杂书，互相考覆。且三国无志，事出帝纪，虽立郡时见，而置县不书。今唯以《续汉郡国》校《太康地志》，参伍异同，用相征验。自汉至宋，郡县无移改者，则注云“汉旧”，其有回徙，随源甄别。若唯云“某无”者，则此前皆有也。若不注置立，史阙也。</p><p>扬州刺史，前汉刺史未有所治（它州同），后汉治历阳，魏、晋治寿春，晋平吴治建业。成帝咸康四年，侨立魏郡（别见），肥乡（别见）、元城（汉旧县，晋属阳平）二县，后省元城。又侨立广川郡（别见），领广川一县，宋初省为县，隶魏郡。江左又立高阳（别见）、堂邑二郡（别见），高阳领北新城（别见）、博陆（博陆县，霍光所封，而二汉无，晋属高阳。）二县。堂邑，领堂邑一县，后省堂邑并高阳，又省高阳并魏郡，并隶扬州，寄治京邑。文帝元嘉十一年省，以其民并建康。孝建元年，分扬州之会稽、东阳、新安、永嘉、临海五郡为东扬州。大明三年罢州，以其地为王畿，以南台侍御史部诸郡，如从事之部传焉，而东扬州直云扬州。八年，罢王畿，复立扬州，扬州还为东扬州。前废帝永光元年，省东扬州并扬州。顺帝升明三年，改扬州刺史曰牧。领郡十，领县八十。户一十四万三千二百九十六，口一百四十五万五千六百八十五。</p><p>丹阳尹，秦鄣郡，治今吴兴之故鄣县。汉初属吴国，吴王濞反败，属江都国。武帝元封二年，为丹阳郡，治今宣城之宛陵县。晋武帝太康二年，分丹阳为宣城郡，治宛陵，而丹阳移治建业。元帝太兴元年，改为尹。领县八，户四万一千一十，口二十三万七千三百四十一。</p><p>建康令，本秣陵县。汉献帝建安十六年置县，孙权改秣陵为建业。晋武帝平吴，还为秣陵。太康三年，分秣陵之水北为建业。愍帝即位，避帝讳，改为建康。</p><p>秣陵令，其地本名金陵，秦始皇改。本治去京邑六十里，今故治村是也。晋安帝义熙九年，移治京邑，在斗场。恭帝元熙元年，省扬州府禁防参军，县移治其处。</p><p>丹杨令，汉旧县。</p><p>江宁令，晋武帝太康元年，分秣陵立临江县。二年，更名。</p><p>永世令，吴分溧阳为永平县，晋武帝太康元年更名。惠帝世，度属义兴，寻复旧。义兴又有平陵县，董览《吴地志》云：“晋分永世。”《太康》、《永宁地志》并无，疑是江左立。文帝元嘉九年，以并永世、溧阳二县。</p><p>溧阳令，汉旧县。吴省为屯田。晋武帝太康元年复立。</p><p>湖熟令，汉旧县。吴省为典农都尉。晋武帝太康元年复立。</p><p>句容令，汉旧县。</p><p>会稽太守，秦立，治吴。汉顺帝永建四年，分会稽为吴郡，会稽移治山阴。领县十，户五万二千二百二十八，口三十四万八千一十四。去京都水一千三百五十五，陆同。</p><p>山阴令，汉旧县。</p><p>永兴令，汉旧余暨县，吴更名。</p><p>上虞令，汉旧县。</p><p>余姚令，汉旧县。</p><p>剡令，汉旧县。</p><p>诸暨令，汉旧县。</p><p>始宁令，何承天志，汉末分上虞立。贺《续会稽记》云：“顺帝永建四年，分上虞南乡立。”《续汉志》无。《晋太康三年地志》有。</p><p>句章令，汉旧县。</p><p>鄮令，汉旧县。</p><p>鄞令，汉旧县。</p><p>吴郡太守，分会稽立。孝武大明七年，度属南徐。八年，复旧。领县十二，户五万四百八十八，口四十二万四千八百一十二。去京都水六百七十，陆五百二十。</p><p>吴令，汉旧县。</p><p>娄令，汉旧县。</p><p>嘉兴令，此地本名长水，秦改曰由拳。吴孙权黄龙四年，由拳县生嘉禾，改曰禾兴。孙皓父名和，又改名曰嘉兴。</p><p>海虞令，晋武帝太康四年，分吴县之虞乡立。</p><p>海盐令，汉旧县。《吴记》云：“本名武原乡，秦以为海盐县。”</p><p>盐官令，汉旧县。《吴记》云：“盐官本属嘉兴，吴立为海昌都尉治，此后改为县。”非也。</p><p>钱唐令，汉旧县。</p><p>富阳令，汉旧县。本曰富春。孙权黄武四年，以为东安郡；七年，省。晋简文郑太后讳“春”，孝武改曰富阳。</p><p>新城令，浙江西南名为桐溪，吴立为新城县，后并桐庐。《晋太康地志》无。张勃云：“晋末立。”疑是太康末立，寻复省也。晋成帝咸和九年又立。</p><p>建德令，吴分富春立。</p><p>桐庐令，吴分富春立。</p><p>寿昌令，吴分富春立。新昌县，晋武帝太康元年更名。</p><p>吴兴太守，孙皓宝鼎元年，分吴、丹阳立。领县十，户四万九千六百九，口三十一万六千一百七十三。去京都水九百五十，陆五百七十。</p><p>乌程令，汉旧县，先属吴。</p><p>东迁令，晋武帝太康三年，分乌程立。后废帝元徽四年，更名东安。顺帝升明元年复旧。</p><p>武康令，吴分乌程、余杭立永安县，晋武帝太康元年更名。</p><p>长城令，晋武帝太康三年，分乌程立。</p><p>原乡令，汉灵帝中平二年，分故鄣立。</p><p>故鄣令，汉旧县，先属丹阳。</p><p>安吉令，汉灵帝中平二年，分故鄣立。</p><p>余杭令，汉旧县，先属吴。</p><p>临安令，吴分余杭为临水县，晋武帝太康元年更名。</p><p>于潜令，汉旧县，先属丹阳。</p><p>淮南太守，秦立为九江郡，兼得庐江豫章。汉高帝四年，更名淮南国，分立豫章郡，文帝又分为庐江郡。武帝元狩元年，复为九江郡，治寿春县。后汉徙治阴陵县。魏复曰淮南，徙治寿春。晋武帝太康元年，复立历阳（别见）、当涂、逡道诸县，二年，复立钟离县（别见），并二汉旧县也。三国时，江淮为战争之地，其间不居者各数百里，此诸县并在江北淮南，虚其地，无复民户。吴平，民各还本，故复立焉。其后中原乱，胡寇屡南侵，淮南民多南度。成帝初，苏峻、祖约为乱于江淮，胡寇又大至，民南度江者转多，乃于江南侨立淮南郡及诸县。晋末，遂割丹阳之于湖县为淮南境。宋孝武大明六年，以淮南郡并宣城，宣城郡徙治于湖。八年，复立淮南郡，属南豫州。明帝泰始三年，还属扬州。领县六，户五千三百六十二，口二万五千八百四十。去京都水一百七十，陆一百四十。</p><p>于湖令，晋武帝太康二年，分丹杨县立，本吴督农校尉治。</p><p>当涂令，晋成帝世，与逡道俱立为侨县，晋末分于湖为境。</p><p>繁昌令，汉旧名，本属颍川。魏分颍川为襄城，又属焉。晋乱，省襄城郡，以此县属淮南，割于湖为境。</p><p>襄垣令，其地本芜湖。芜湖县，汉旧县。至于晋末，立襄垣县，属上党。上党民南过江，立侨郡县，寄治芜湖，后省上党郡为县，属淮南。文帝元嘉九年，省上党县并襄垣。</p><p>定陵令，汉旧名，本属襄城，后割芜湖为境。</p><p>逡道令，汉作逡遒，晋作逡道，后分芜湖为境。</p><p>宣城太守，晋武帝太康元年，分丹阳立。领县十，户一万一百二十，口四万七千九百九十二。去京都水五百八十，陆五百。</p><p>宛陵令，汉旧县。</p><p>广德令，何志云：“汉旧县。”《二汉志》并无，疑是吴所立。</p><p>怀安令，吴立。</p><p>宁国令，吴立。</p><p>宣城令，汉旧县。</p><p>安吴令，吴立。</p><p>泾令，汉旧县。</p><p>临城令，吴立。</p><p>广阳令，汉旧县曰陵阳，子明得仙于此县山，故以为名。晋成帝杜皇后讳“陵”，咸康四年更名。</p><p>石城令，汉旧县。</p><p>东阳太守，本会稽西部都尉，吴孙皓宝鼎元年立。领县九，户一万六千二十二，口一十万七千九百六十五。去京都水一千七百，陆同。</p><p>长山令，汉献帝初平二年，分乌伤立。</p><p>太末令，汉旧县。</p><p>乌伤令。</p><p>永康令，赤乌八年，分乌伤上浦立。</p><p>信安令，汉献帝初平三年，分太末立曰新安。晋武帝太康元年更名。</p><p>吴宁令，汉献帝兴平二年，孙氏分诸暨立。</p><p>丰安令，汉献帝兴平二年，孙氏分诸暨立。</p><p>定阳令，汉献帝建安二十三年，孙氏分信安立。</p><p>遂昌令，孙权赤乌二年，分太末立曰平昌。晋武帝太康元年更名。</p><p>临海太守，本会稽东部都尉。前汉都尉治鄞，后汉分会稽为吴郡，疑是都尉徙治章安也。孙亮太平二年立。领县五，户三千九百六十一，口二万四千二百二十六。去京都水二千一十九，陆同。</p><p>章安令，《续汉志》：“故治，闽中地，光武更名。”《晋太康记》：“本鄞县南之回浦乡，汉章帝章和中立。”未详孰是。</p><p>临海令，吴分章安立。</p><p>始丰令，吴立曰始平，晋武帝太康元年更名。</p><p>宁海令，何志，汉旧县。按《二汉志》、《晋太康地志》无。</p><p>乐安令，晋康帝分始丰立。</p><p>永嘉太守，晋明帝太宁元年，分临海立。领县五，户六千二百五十，口三万六千六百八十。去京都水二千八百，陆二千六百四十。</p><p>永宁令，汉顺帝永建四年，分章安东瓯乡立，或云顺帝永和三年立。</p><p>安固令，吴立曰罗阳，孙皓改曰安阳；晋武帝太康元年更名。</p><p>松阳令，吴立。</p><p>乐成令，晋孝武宁康三年，分永宁立。</p><p>横阳令，晋武帝太康四年，以横藇船屯为始阳，仍复更名。</p><p>新安太守，汉献帝建安十三年，孙权分丹阳立曰新都，晋武帝太康元年更名。领县五，户一万二千五十八，口三万六千六百五十一。去京都水一千八百六十，陆一千八百。</p><p>始新令，孙权分歙立。</p><p>遂安令，孙权分歙为新定县，晋武帝太康元年更名。</p><p>歙令，汉旧县。</p><p>海宁令，孙权分歙为休阳县，晋武帝太康元年更名。分歙置诸县之始，又分置黎阳，大明八年，省并海宁。</p><p>黟令，汉旧县。</p><p>南徐州刺史，晋永嘉大乱，幽、冀、青、并、兗州及徐州之淮北流民，相率过淮，亦有过江在晋陵郡界者。晋成帝咸和四年，司空郗鉴又徙流民之在淮南者于晋陵诸县，其徙过江南及留在江北者，并立侨郡县以司牧之。徐、兗二州或治江北，江北又侨立幽、冀、青、并四州。安帝义熙七年，始分淮北为北徐，淮南犹为徐州。后又以幽、冀合徐，青、并合兗。武帝永初二年，加徐州曰南徐，而淮北但曰徐。文帝元嘉八年，更以江北为南兗州，江南为南徐州，治京口，割扬州之晋陵、兗州之九郡侨在江南者属焉，故南徐州备有徐、兗、幽、冀、青、并、扬七州郡邑。《永初二年郡国志》又有南沛、南下邳、广平、广陵、盱眙、钟离、海陵、山阳八郡。南沛、广陵、海陵、山阳、盱眙、钟离割属南兗，南下邳并南彭城，广平并南泰山。今领郡十七，县六十三，户七万二千四百七十二，口四十二万六百四十。去京都水二百四十，陆二百。</p><p>南东海太守（东海郡别见），晋元帝初，割吴郡海虞县之北境为东海郡，立郯、朐、利城三县，而祝其、襄贲等县寄治曲阿。穆帝永和中，郡移出京口，郯等三县亦寄治于京。文帝元嘉八年立南徐，以东海为治下郡，以丹徒属焉。郯、利城并为实土。《永初郡国》有襄贲（别见）、祝其、厚丘（并汉旧名）、西隰（何江左立）四县，文帝元嘉十二年，省厚丘并襄贲。何、徐无厚丘，余与《永初郡国》同。其襄贲、祝其、西隰，是徐志后所省也。领县六，户五千三百四十二，口三万三千六百五十八。</p><p>郯令，汉旧名。文帝元嘉八年，分丹徒之岘西为境。</p><p>丹徒令，本属晋陵，古名硃方，后名谷阳，秦改曰丹徒。孙权嘉禾三年，改曰武进。晋武帝太康三年，复曰丹徒。</p><p>武进令，晋武帝太康二年，分丹徒、曲阿立。</p><p>毗陵令，宋孝武大明末，度属此。</p><p>朐令，汉旧名。晋江左侨立。宋孝武世，分郯西界为土。</p><p>利城令，汉旧名。晋江左侨立。宋文帝世，与郡俱为实土。</p><p>南琅邪太守（琅邪郡别见），晋乱，琅邪国人随元帝过江千余户，太兴三年，立怀德县。丹杨虽有琅邪相而无此地。成帝咸康元年，桓温领郡，镇江乘之蒲洲金城上，求割丹阳之江乘县境立郡，又分江乘地立临沂县。《永初郡国》有阳都（前汉属城阳，后汉、《晋太康地志》属琅邪。）、费、即丘（并别见）三县，并割临沂及建康为土。费县治宫城之北。元嘉八年，省即丘并阳都。十五年，省费并建康、临沂。孝武大明五年，省阳都并临沂。今领县二，户二千七百八十九，口一万八千六百九十七。去州水二百，陆一百；去京都水一百六十。</p><p>临沂令，汉旧名。前汉属东海，后汉、晋属琅邪。</p><p>江乘令，汉旧县。本属丹阳，吴省为典农都尉。晋武帝太康元年复立。</p><p>晋陵太守，吴时分吴郡无锡以西为毗陵典农校尉。晋武帝太康二年，省校尉，立以为毗陵郡，治丹徒，后复还毗陵。东海王越世子名毗，而东海国故食毗陵。永嘉五年，帝改为晋陵。始自毗陵徙治丹徒。太兴初，郡及丹徒县悉治京口，郗鉴复徙还丹徒。安帝义熙九年，复还晋陵。本属扬州，文帝元嘉八年，度属南徐。领县六，户一万五千三百八十二，口八万一百一十三。去州水一百七十五，陆同；去京都水四百，陆同。</p><p>晋陵令，本名延陵，汉改曰毗陵，后与郡俱改。</p><p>延陵令，晋武帝太康二年，分曲阿之延陵乡立。</p><p>无锡令，汉旧县。吴省，晋武帝太康元年复立。</p><p>南沙令，本吴县司盐都尉署。吴时名沙中。吴平后，立暨阳县割属之。晋成帝咸康七年，罢盐署，立以为南沙县。</p><p>曲阿令，本名云阳，秦始皇改曰曲阿。吴嘉禾三年，复曰云阳。晋武帝太康二年，复曰曲阿。</p><p>暨阳令，晋武帝太康二年，分无锡、毗陵立。</p><p>义兴太守，晋惠帝永兴元年，分吴兴之阳羡、丹阳之永世立。永世寻还丹阳。本扬州，明帝泰始四年，度南徐。领县五，户一万三千四百九十六，口八万九千五百二十五。去州水四百，陆同；去京都水四百九十，陆同。</p><p>阳羡令，汉旧县。</p><p>临津令，故属阳羡，立郡分立。</p><p>义乡令，故属长城、阳羡，立郡分立。</p><p>国山令，故属阳羡，立郡分立。</p><p>绥安令，武帝永初三年，分宣城之广德、吴兴之故鄣、长城及阳羡、义乡五县立。</p><p>南兰陵太守（兰陵郡别见），领县二，户一千五百九十三，口一万六百三十四。</p><p>兰陵令。（别见）</p><p>承令（别见），文帝元嘉十二年，以合乡县并承。《永初郡国》、何、徐并无合乡县。</p><p>南东莞太守（东莞郡别见），《永初郡国》又有盖县（别见）。领县三，户一千四百二十四，口九千八百五十四。</p><p>莒令。（别见）</p><p>东莞令（别见），文帝元嘉十二年，以盖县并此。</p><p>姑幕令，汉旧名。</p><p>临淮太守，汉武帝元狩六年立，光武以并东海。明帝永平十五年，复分临淮之故地为下邳郡。晋武帝太康元年，复分下邳之淮南为临淮郡，治盱眙。江左侨立。《永初郡国》又有盱眙县，何、徐无。领县七，户三千七百一十一，口二万二千八百八十六。</p><p>海西令，前汉属东海，后汉、晋属广陵。</p><p>射阳令，前汉属临淮，后汉属广陵，三国时废，晋武帝太康元年复立。</p><p>凌令，前汉属泗水，后汉属广陵，三国时废，晋武帝太康二年又立，属广陵。</p><p>淮浦令，前汉属临淮，后汉属下邳，《晋太康地志》属广陵。</p><p>淮阴令，前汉属临淮，后汉属下邳，《晋太康地志》属广陵。</p><p>东阳令，前汉属临淮，后汉属广陵，《晋太康地志》属临淮。</p><p>长乐令，本长乐郡（别见），并合为县。</p><p>淮陵太守，本淮陵县，前汉属临淮，后汉属下邳，晋属临淮，惠帝永宁元年，以为淮陵国。《永初郡国》又有下相（前汉属临淮，后汉属下邳，《晋太康地志》属临淮。）、广阳（广阳，汉高立为燕国，昭帝更名。光武省并上谷，和帝永元八年复立。魏、晋复为燕国。前汉广阳县，后汉无，晋复有此也。）二县。今领县三，户一千九百五，口一万六百三十。</p><p>司吾令，前汉属东海，后汉属下邳，《晋太康地志》属临淮。后废帝元徽五年五月，改名桐梧，顺帝升明元年复旧。</p><p>徐令，前汉属临淮，后汉属下邳，《晋太康地志》属临淮。</p><p>阳乐令，汉旧名，本属辽西。文帝元嘉十三年，以下相并阳乐。</p><p>南彭城太守（彭城郡别见），江左侨立。晋明帝又立南下邳郡，成帝又立南沛郡。文帝元嘉中，分南沛为北沛，属南兗，而南沛犹属南徐。孝武大明四年，以二郡并并南彭城。领县十二，户一万一千七百五十八，口六万八千一百六十三。</p><p>吕令。（别见）</p><p>武原令，汉旧名。</p><p>傅阳令，汉旧名。</p><p>蕃令（别见），义旗初，免军户立遂诚县。武帝永初元年，改从旧名。</p><p>薛令（别见），义旗初，免军户为建熙县。永初元年，改从旧名。</p><p>开阳令，前汉属东海，章帝建初五年属琅邪。晋侨立，犹属琅邪，安帝度属彭城。</p><p>杼秋令，汉旧名。</p><p>洨令，前汉属梁，后汉、晋属沛。</p><p>下邳令（别见），本属南下邳。</p><p>北凌令，本属南下邳，二汉无，《晋太康地志》属下邳。本名凌，而广陵郡旧有凌县，晋武帝太康二年，以下邳之凌县非旧土而同名，改为北凌。</p><p>僮令（别见），本属南下邳。南下邳有良城县（别见），文帝元嘉十二年并僮。</p><p>南清河太守（清河郡别见），领县四，户一千八百四十九，口七千四百四。</p><p>清河令。（别见）</p><p>东武城令。（别见）</p><p>绎幕令。（别见）</p><p>贝丘令。（别见）</p><p>南高平太守（高平郡别见），《永初郡国》又有钜野、昌邑二县（并汉旧名）。今领县三，户一千七百一十八，口九千七百三十一。</p><p>金乡令。（别见）</p><p>湖陆令，前汉曰湖陵，汉章帝更名。</p><p>高平令（别见）。文帝元嘉十八年，以钜野并高平。</p><p>南平昌太守（平昌郡别见），领县四，户二千一百七十八，口一万一千七百四十一。</p><p>安丘令。（别见）</p><p>新乐令，二汉无，魏分平原为乐陵郡，属冀州，而新乐县属焉。晋江左立乐陵郡及诸县，后省，以新乐县属此。</p><p>东武令。（别见）</p><p>高密令（别见），江左立高密国，后为南高密郡。文帝元嘉十八年，省为高密县，属此。</p><p>南济阴太守，二汉、晋属兗州，前汉初属梁国，景帝中六年，别为济阴国，宣帝甘露二年，更名定陶国，后还曰济阴。《永初郡国》又有句阳、定陶二县（并汉旧名）今领县四，户一千六百五十五，口八千一百九十三。</p><p>城武令。（别见）</p><p>冤句令，汉旧名。</p><p>单父令，前汉属山阳。</p><p>城阳令，汉旧名。</p><p>南濮阳太守，本东郡，属兗州。晋武帝咸宁二年，以封子允，以东不可为国名，东郡有濮阳县，故曰濮阳国。濮阳，汉旧名也，允改封淮南，还曰东郡。赵王伦篡位，废太孙臧为濮阳王，王寻废，郡名遂不改。《永初郡国》又有鄄城县。（二汉属济阴，《晋太康地志》属濮阳也。）今领县二，户二千二十六，口八千二百三十九。</p><p>廪丘令，前汉及《晋太康地志》有廪丘县，后汉无。文帝元嘉十二年，以鄄城并廪丘。</p><p>榆次令，汉旧名，至晋属太原。</p><p>南泰山太守（泰山郡别见），《永初郡国》有广平（汉武帝征和二年，立为平干国。宣帝五凤二年，改为广平。光武建武十三年，省并钜鹿。魏分钜鹿、魏郡复为广平。江左侨立郡，晋成帝咸康四年省，后又立。），寄治丹徒，领广平、易阳（易阳，二汉属赵，《晋太康地志》属广平。）、曲周（前汉属广平，作曲周。后汉属钜鹿。《晋太康地志》属广平，作曲梁。）三县。文帝元嘉十八年，省广平郡为广平县，属南泰山。今领县三，户二千四百九十九，口一万三千六百。</p><p>南城令。（别见）</p><p>武阳令。（别见）</p><p>广平令，前汉属广平，后汉属钜鹿，《太康地志》属广平。</p><p>济阳太守，晋惠分陈留为济阳国。领县二，户一千二百三十二，口八千一百九十二。</p><p>考城令，前汉曰甾，属梁国，章帝更名，属陈留。《太康地志》无。</p><p>鄄城令。（别见）</p><p>南鲁郡太守（鲁郡别见），又有樊县。（前汉属东平，后汉、《晋太康地志》属任城也。）今领县二，户一千二百一十一，口六千八百一十八。</p><p>鲁令。（别见）</p><p>西安令，汉旧名，本属齐郡。齐郡过江侨立，后省，以西安配此。文帝元嘉十八年，以樊并西安。《永初郡国》无西安县。</p><p>徐州刺史，后汉治东海郯县，魏、晋、宋治彭城。明帝世，淮北没寇，侨立徐州，治钟离。泰豫元年，移治东海朐。后废帝元徽元年，分南兗州之钟离、豫州之马头，又分秦郡之顿丘、梁郡之谷熟、历阳之酂，立新昌郡，置徐州，还治钟离。今先列徐州旧郡于前，以新割系。旧领郡十二，县三十四。户二万三千四百八十五，口十七万五千九百六十七。今领郡三，县九。彭城去京都水一千三百六十，陆一千。</p><p>彭城太守，汉高立为楚国，宣帝地节元年，改为彭城郡；黄龙元年，又为楚国；章帝还为彭城。领县五，户八千六百二十七，口四万一千二百三十一。</p><p>彭城令，汉县。</p><p>吕令，汉旧县。</p><p>蕃令，汉旧县，属鲁。晋惠帝元康中度。蕃音皮；汉末太傅陈蕃子逸为鲁相，改音。</p><p>薛令，汉旧县，属鲁。晋惠帝元康中度。</p><p>留令，汉旧县。</p><p>沛郡太守，秦泗水郡，汉高更名。旧属豫州，江左改配。领县三，户五千二百九，口二万五千一百七十。去州陆六十；去京都一千。</p><p>萧令，汉旧县。</p><p>相令，汉旧县。</p><p>沛令，汉旧县。</p><p>下邳太守，前汉本临淮郡，武帝立，明帝改为下邳。晋武帝分下邳之淮南为临淮，而下邳如故。领县三；户三千九十九，口一万六千八十八。去州水二百，陆一百八十；去京都水一千一百六十，陆八百。</p><p>下邳令，前汉属东海，后汉、《晋太康地志》属下邳。</p><p>良成令，前汉属东海，后汉、《晋太康地志》属下邳。</p><p>僮令，前汉属临淮，后汉、《晋太康地志》属下邳。</p><p>兰陵太守，晋惠帝元康元年，分东海立。领县三，户三千一百六十四，口一万四千五百九十七。去州陆二百；去京都水一千六百，陆一千三百。</p><p>昌虑令，汉旧县。</p><p>承令，汉旧县。</p><p>合乡令，汉旧县。</p><p>东海太守，秦郯郡，汉高更名。明帝失淮北，侨立青州于赣榆县。泰始七年，又立东海县属东海郡，又割赣检置郁县，立西海郡，并隶侨青州。领县二，户二千四百一十一，口一万三千九百四十一。去州水一千，陆八百；去京都水一千，陆六百七十。</p><p>襄贲令，汉旧县。</p><p>赣榆令，前汉属琅邪，后汉属东海。魏省，晋武帝太康元年复立。</p><p>东莞太守，晋武帝泰始元年，分琅邪立。咸宁三年，复以合琅邪，太康十年复立。领县三，户八百八十七；口七千三百二十。去州陆七百。去京都水二千，陆一千四百。</p><p>莒令，前汉属城阳，后汉属琅邪。孝武大明五年改为长。</p><p>诸令，前汉属城阳，后汉属琅邪，《晋太康地志》属城阳。</p><p>东莞令，汉旧县。</p><p>东安太守，东安故县名，前汉属城阳，后汉属琅邪，《晋太康地志》属东莞，晋惠帝分东莞立。领县三，户一千二百八十五，口一万七百五十五。去州陆七百；去京都陆一千三百。</p><p>盖令，前汉属琅邪，后汉属太山，《晋太康地志》属乐安。孝武大明五年改为长。</p><p>新泰令，魏立，属泰山。</p><p>发干令，汉旧名，属东郡。《太康地志》无，江左来配。</p><p>琅邪太守，秦立。领县二，户一千八百一十八，口八千二百四十三。去州陆四百；去京都水一千五百，陆一千一百。</p><p>费令，前汉属东海，后汉属泰山，《晋太康地志》属琅邪。</p><p>即丘令，前汉属东海，后汉、《晋太康地志》属琅邪。</p><p>淮阳太守，晋安帝义熙中土断立。领县四，户二千八百五十五，口一万五千三百六十三。去州水六百，陆五百；去京都水七百，陆五百五十。</p><p>角城令，晋安帝义熙中土断立。</p><p>晋宁令，故属济岷，流寓来配。</p><p>宿预令，晋安帝立。</p><p>上党令，本流寓郡，并省来配。</p><p>阳平太守，阳平本县名，属东郡。魏分东郡及魏郡为阳平郡。故属司州，流寓来配。《永初郡国》又有廪丘县（别置）。今领县三，户一千七百二十五，口一万三千三百三十。</p><p>馆陶令，汉旧名。</p><p>阳平令，汉旧名。</p><p>濮阳令，本流寓郡，并省来配。</p><p>济阴太守，汉景帝立，属兗州。流寓徐土，因割地为境。领县三，户二千三百五，口一万一千九百二十八。</p><p>睢陵令，前汉属临淮，后汉属下邳。孝武大明元年度。</p><p>定陶令，汉旧名。孝武大明五年改为长。</p><p>顿丘令，属顿丘，流寓割配。</p><p>北济阴太守，孝武孝建元年升立。领县三，户九百二十七，口三千八百十。</p><p>城武令，前汉属山阳，后汉、《晋太康地志》属济阴。</p><p>丰令，汉旧名，属沛。孝武大明元年复立。</p><p>离狐令，前汉属东郡，后汉、《晋太康地志》属济阴。</p><p>钟离太守，本属南兗州，晋安帝分立。案汉九江郡、晋淮南郡有钟离县，即此地也。领县三，户三千二百七十二，口一万七千八百三十二。去京都陆六百二十，水一千三十。</p><p>燕县令（别见），故属东燕。流寓因配。</p><p>朝歌令，本属河内，晋武帝分河内为汲，又属焉。流寓因配。</p><p>乐平令，前汉曰清，属东郡，章帝更名，《晋太康地志》无。流寓因配。</p><p>马头太守，属南豫州，故淮南当涂县地，晋安帝立，因山形立名。领县三，户一千三百三十二，口一万二千三百一十。去京都水一千七百五十，陆六百七十。</p><p>虞县令，汉旧名，属梁郡。流寓因配。</p><p>零县令，晋安帝立。</p><p>济阳令，故属济阳。流寓因配。</p><p>新昌太守，后废帝元徽元年立。</p><p>顿丘令，二汉属东郡，魏属阳平；晋武帝泰始二年，分淮阳置顿丘郡，顿丘县又属焉。江左流寓立，属秦。先有沛县，元嘉八年并顿丘，后废帝元徽元年度属此。</p><p>谷熟令，前汉无，后汉、晋属梁。《永初郡国》、何、徐志并属南梁。后废帝元徽元年度。</p><p>酂令，汉属沛，晋属谯。文帝元嘉八年，自南谯度属历阳，后废帝元徽元年度属此。</p><p>南兗州刺史，中原乱，北州流民多南渡，晋成帝立南兗州，寄治京口。时又立南青州及并州，武帝永初元年，省并并南兗。文帝元嘉八年，始割江淮间为境，治广陵。《永初郡国》领十四郡。南高平、南平昌、南济阴、南濮阳、南泰山、济阳、南鲁山郡，今并属徐州。又有东燕郡，江左分濮阳所立也，领燕县（前汉曰南燕，后汉曰燕，并属东郡。《太康地志》属濮阳。）、白马、平昌、考城凡四县。文帝元嘉十八年，省考城并燕。十九年，省东燕郡为东燕县，属南濮阳，后又省东燕郡。南东平郡领范、蛇丘、历城凡三县。高密郡领淳于、黔陬、营陵、夷安凡四县。南齐郡领安西、临菑凡二县。南平原郡领平原、高唐、茌平（并别见）凡三县。济岷郡（江左立），领营城、晋宁（江左立）凡二县。雁门郡（汉旧郡）领楼烦（别见）、阴馆（前汉作“观”，后汉、晋作“馆”也。）、广武（前汉属太原，后汉、《晋太康地志》属雁门也。）、崞、马邑（并汉旧名）凡五县。凡七郡，二十三县，并省属南徐州。诸侨郡县何志又有钟离、雁门、平原、东平、北沛五郡。钟离今属徐州。雁门领楼烦、阴馆、广武三县。平原领茌平、临菑、营城、平原四县。东平领范、朝阳、历城三县。北沛领符离、萧、相、沛四县。（符离，汉旧县。余并别见。）凡十四县。《起居注》，元嘉十一年，以南兗州东平之平陆并范，寿张并朝阳，平原之济岷、晋宁并营城（先是，省济岷郡为县。），高唐并茌平。按此五县，元嘉十一年所省，则平陆、寿张疑在《永初郡国志》，而无此二县，未详。徐志有南东平郡，领范、朝阳、历城、楼烦、阴观、广武、茌平、营城、临菑、平原十县，则是雁门、平原并东平也。孝武大明五年，以东平并广陵。宋又侨立新平、北淮阳、北济阴、北下邳、东莞五郡。元嘉二十八年，南兗州徙治盱眙。三十年，省南兗州并南徐，其后复立，还治广陵。徐志领郡九，县三十九，户三万一千一百一十五，口十五万九千三百六十二。宋末领郡十一，县四十四。去京都水二百五十，陆一百八十。</p><p>广陵太守，汉高六年立，属荆国，十一年，更属吴；景帝四年，更名江都国；武帝元狩三年，更名广陵。旧属徐州。晋武帝太康三年，治淮阴故城，后又治射阳（射阳别见）。江左治广陵。《永初郡国》又有舆（前汉属临淮，后汉省临淮属广陵，文帝元嘉十三年并江都也。）、肥如、潞、真定、新市五县。（并二汉旧名。肥如属辽西，潞属上党，真定前汉属真定，后汉省真定属常山，晋亦属常山。新市二汉、晋属中山。《永初郡国》云四县本属辽西，则是晋末辽西侨郡省并广陵也。何有肥如、新市，徐与今同也。）今领县四，户七千七百四十四，口四万五千六百一十三。</p><p>广陵令，汉旧县。</p><p>海陵令，前汉属临淮，后汉、晋属广陵，三国时废，晋武帝太康元年复立。</p><p>高邮令，汉旧县。三国时废，晋武帝太康元年复立。</p><p>江都令，汉旧县。三国时废，晋武帝太康六年复立。江左又省并舆县，元嘉十三年复立，以并江都。</p><p>海陵太守，晋安帝分广陵立。《永初郡国》属徐州。领县六，户三千六百二十六，口二万一千六百六十。去州水一百三十，陆同；去京都水三百九十，陆同。</p><p>建陵令，晋安帝立。</p><p>临江令，晋安帝立。</p><p>如皋令，晋安帝立。</p><p>宁海令，晋安帝立。</p><p>蒲涛令，晋安帝立。</p><p>临泽令，明帝泰豫元年立。</p><p>山阳太守，晋安帝义熙中土断分广陵立。案汉景帝分梁为山阳，非此郡也。《永初郡国》属徐州。领县四，户二千八百一十四，口二万二千四百七十。去州水三百，陆同；去京都水五百，陆同。</p><p>山阳令，射阳县境，地名山阳，与郡俱立。</p><p>盐城令，旧曰盐渎，前汉属临淮，后汉、晋属广陵；三国时废，晋武帝太康二年复立。晋安帝更名。</p><p>东城令，晋安帝立。</p><p>左乡令，晋安帝立。</p><p>盱眙太守，盱眙本县名，前汉属临淮，后汉属下邳，晋属临淮，晋安帝分立。领县五，户一千五百一十八，口六千八百二十五。去州水四百九十，陆二百九；去京都水七百，陆五百。</p><p>考城令。（别见）</p><p>阳城令，晋安帝立。</p><p>直渎令，晋安帝立。</p><p>信都令，信都虽汉旧名，其地非也。地在河北，宋末立。</p><p>睢陵令，前汉属临淮，后汉属下邳，《晋太康地志》无。宋末立。</p><p>秦郡太守，晋武帝分扶风为秦国，中原乱，其民南流，寄居堂邑。堂邑本为县，前汉属临淮，后汉属广陵，晋又属临淮。晋惠帝永兴元年，分临淮淮陵立堂邑郡，安帝改堂邑为秦郡。《永初郡国》属豫州，元嘉八年度南兗。《永初郡国》又领临涂（晋、宋立）、平丘（汉旧，属陈留，《晋太康地志》无。）、外黄（汉旧名，属陈留。）、沛、雍丘、浚仪、顿丘（别见）凡七县。何无雍丘、外黄、平丘、沛，徐又无浚仪。元嘉八年，以沛并顿丘。后废帝元徽元年，割顿丘属新昌。领县四，户三千三百三十三，口一万五千二百九十六。去州水二百四十一，陆一百八十；去京都水一百五十，陆一百四十。</p><p>秦令，本属秦国，流寓立。文帝元嘉八年，以临涂并秦，以外黄并浚仪。孝武孝建元年，以浚仪并秦。</p><p>义成令，江左立。</p><p>尉氏令，汉旧名，属陈留。文帝元嘉八年，以平丘并尉氏。</p><p>怀德令，孝武大明五年立。又以历阳之乌江，并此为二县，立临江郡。前废帝永光元年，省临江郡。怀德即住郡治，乌江还本也。</p><p>南沛太守（沛郡别见），何志云，北沛新立；徐云南沛。《永初郡国》又有符离、洨（并别见）、竹邑（前汉曰竹。李奇曰，今邑也。后汉曰竹邑。至晋并属沛。）杼秋（前汉属梁，后汉、《晋太康地志》属沛。）四县。杼秋治无锡，余并治广陵。文帝元嘉十二年，以北沛郡竹邑并杼秋，何、徐并无此二县，不详。《起居注》，孝武大明五年，分广陵为沛郡，治肥如县。时无复肥如县，当是肥如故县处也。二汉、《晋太康地志》并无肥如县。沛郡宜是大明五年以前省，其时又立也。今领县三，户一千一百九，口一万二千九百七十。</p><p>萧县令。（别见）</p><p>相县令。（别见）</p><p>沛县令。（别见）</p><p>新平太守，明帝泰始七年立。</p><p>江阳令。郡同立。</p><p>海安令。郡同立。</p><p>北淮阳太守，宋末侨立。</p><p>晋宁令。（别见）</p><p>宿预令。（别见）</p><p>角城令。（别见）</p><p>北济阴太守（济阴郡别见），宋失淮北侨立。</p><p>广平令，前汉临淮有广平县，后汉以后无。</p><p>定陶令。（别见）</p><p>阳平令。（别见）</p><p>上党令。（别见）</p><p>冤句令。（别见）</p><p>馆陶令。（别见）</p><p>北下邳太守（下邳郡别见），宋失淮北侨立。</p><p>僮县令。（别见）</p><p>下邳令。（别见）</p><p>宁城令。（别见）</p><p>东莞太守（东莞郡别见），宋失淮北侨立。</p><p>莒县令。（别见）</p><p>诸县令。（别见）</p><p>东莞令。（别见）</p><p>柏人令，汉旧名，属赵国。宋失淮北侨立。</p><p>兗州刺史，后汉治山阳昌邑，魏、晋治廪丘；武帝平河南，治滑台；文帝元嘉十三年，治邹山，又寄治彭城。二十年，省兗州，分郡属徐、冀州。三十年六月复立，治瑕丘。（二汉山阳有瑕丘县）。《永初郡国》有东郡、陈留、濮阳三郡，而无阳平。东郡领白马（别见）、凉城（二汉东郡有聊城县，《晋太康地志》无，疑此是。）、东燕（别见）三县。陈留郡领酸枣（汉旧县）、小黄、雍丘、白马、襄邑、尉氏六县。（郡县并别见。）濮阳郡领濮阳、廪丘（并别见）二县。宋末失淮北，侨立兗州，寄治淮阴（淮阴别见）。兗州领郡六，县三十一，户二万九千三百四十，口一十四万五千五百八十一。</p><p>泰山太守，汉高立。《永初郡国》又有山茌（别见）、莱芜（汉旧名）、太原（本郡，侨立此县）三县，而无钜平县。今领县八，户八千一百七十七，口四万五千五百八十一。去州陆八百；去京都陆一千八百。</p><p>奉高令，汉旧县。</p><p>钜平令，汉旧县。</p><p>嬴令，汉旧县。</p><p>牟令，汉旧县。</p><p>南城令，前汉属东海，后汉、晋属泰山。</p><p>武阳令，汉旧县。</p><p>梁父令，汉旧县。</p><p>博令，汉旧县。</p><p>高平太守，故梁国，汉景帝中六年，分为山阳国；武帝建元五年为郡；晋武帝泰始元年更名。《永初郡国》及徐并又有任城县（前汉属东平，章帝元和元年，分东平为任城，又属焉。晋亦属任城。江左省郡为县也。），后省。今领县六，户六千三百五十八，口二万一千一百一十二。去州陆二百二十；去京都陆一千三百三十。宋明帝泰始五年，侨立于淮南当涂县界，领高平、金乡二县。其年，又立睢陵县。</p><p>高平令，前汉名稿，章帝更名。</p><p>方与令，汉旧县。</p><p>金乡令，前汉无，后汉、晋有。</p><p>钜野令，汉旧县。</p><p>平阳令，汉旧县。曰南平阳。</p><p>亢父令，汉旧县。旧属任城。</p><p>鲁郡太守，秦薛郡，汉高后更名。本属徐州，光武改属豫州，江左属兗州。领县六，户四千六百三十一，口二万八千三百七。去州陆三百五十；去京都陆一千一百。</p><p>邹令，汉旧县。</p><p>汶阳令，汉旧县。</p><p>鲁令，汉旧县。</p><p>阳平令，孝武大明元年立。</p><p>新阳令，孝武大明中立。</p><p>卞令，明帝泰始二年立。</p><p>东平太守，汉景帝分梁为济东国，宣帝更名。领县五，户四千一百五十九，口一万七千二百九十五。去州水五百，陆同；去京都水二千，陆一千四百。宋末又侨立于淮阴。</p><p>无盐令，汉旧县。</p><p>平陆令，汉旧县。</p><p>须昌令，前汉属东郡，后汉、《晋太康地志》属东平。</p><p>寿昌令，春秋时曰良，前汉曰寿良，属东郡；光武改曰寿张，属东平。</p><p>范令，汉旧县。四县并治郡下。</p><p>阳平太守，魏分魏郡立。文帝元嘉中，流寓来属，后省，孝武大明元年复立。领县五，户二千八百五十七，口一万一千二百七十一。</p><p>馆陶令，汉旧名，寄治无盐。</p><p>乐平令，魏立，属阳平。后汉东郡有乐平，非也。寄治下平陆。</p><p>元城令，汉旧。寄治无盐。</p><p>平原令（别见），孝武大明中立。</p><p>顿丘令（别见），孝武大明中立。</p><p>济北太守，汉和帝永元二年，分泰山立。《永初郡国》有临邑（二汉属东郡，《晋太康地志》属济北。）、东阿（二汉属东郡，晋无。）二县，孝武大明元年省，应在何志而无，未详。领县三，户三千一百五十八，口一万七千三。去州陆七百；去京都水二千，陆一千五百。宋末又侨立于淮阳。</p><p>蛇丘令，前汉属泰山，后汉、《晋太康地志》属济北。</p><p>卢令，前汉属泰山，后汉、《晋太康地志》属济北。</p><p>谷城令，前汉无，后汉属东郡，《晋太康地志》属济北。</p><div class='pn'><p class='pre'>上一节：<a href='第二十四章-卷三十四-原文.html'>第二十四章-卷三十四</a></p><p class='next'>下一节：<a href='第二十六章-卷三十六-原文.html'>第二十六章-卷三十六</a></p></div></body></html>